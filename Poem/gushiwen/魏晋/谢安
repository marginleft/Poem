name : 谢安
introduce : （ 320—385）东晋陈郡阳夏人，字安石。少有重名。善行书。初无处世意，累辟不就。与王羲之、许询、支遁等放情丘壑。年四十余始出仕。为桓温司马。晋孝武时，进中书监，录尚书事。时前秦强盛，晋军屡败。太元八年，前秦大军南下，次淝水，江东震动，安任征讨大都督，使弟谢石与侄谢玄加强防御，指挥作战，终获大胜。封建昌县公。继又使石等北征，收复洛阳及青、兖等州，进都督扬、江、荆等十五州军事。时会稽王司马道子专权，受排挤，出镇广陵。旋疾卒。谥文靖。
link : https://so.gushiwen.org/authors/authorvsw_0022238a3991A1.aspx

兰亭诗二首 其二

相与欣佳节，率尔同褰裳。薄云罗阳景，微风翼轻航。醇醪陶丹府，兀若游羲唐。万殊混一理，安复觉彭殇。

与王胡之诗

鲜冰玉凝，遇阳则消。素雪珠丽，洁不崇朝。膏以朗煎，兰由芳凋。哲人悟之，和任不摽。外不寄傲，内润琼瑶。如彼潜鸿，拂羽雪霄。内润伊何，亹亹仁通。拂羽伊何，高栖梧桐。颉颃应木，婉转蛇龙。我虽异迹，及尔齐踪。思乐神崖，悟言机峰。绣云绮构，丹霞增辉。濛泛仰映，扶桑散蕤。吾贤领隽，迈俗凤飞。含章秀起，坦步远遗。余与仁友，不涂不笱。默匪岩穴，语无滞事。栎不辞社，周不骇吏。纷动嚣翳，领之在识。会感者圆，妙得者意。我鉴其同，物睹其异。往化转落，运萃勾芒。仁风虚降，与时抑扬。兰栖湛露，竹带素霜。蕊点朱的，薰流清芳。触地舞雩，遇流濠梁。投纶同咏，褰褐俱翔。朝乐朗日，啸歌丘林。夕玩望舒，入室鸣琴。五弦清激，南风披襟。醇醪淬虑，微言洗心。幽畅得谁，在我赏音。

兰亭诗二首 其一

伊昔先子，有怀春游。契兹言执，寄傲林丘。森森连岭，茫茫原畴。回霄垂雾，凝泉散流。

