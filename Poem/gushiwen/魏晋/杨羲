name : 杨羲
introduce : 杨羲 (330—386)东晋时吴人，后居句容(今属江苏)，字羲和。少好学，工书画，自幼有通灵之鉴。及长，性渊懿沈厚。与许迈、许谧交往甚密。许谧荐之相王(即晋简文帝)，用为公府舍人。简文帝登位后，不复出。《真诰》、《清微仙谱》等称其为上清派创始人之一。永和五年(349)受授《中黄制虎豹符》；六年(350)又从魏夫人长子刘璞受《灵宝五符经》；兴宁二年(364)受《上清真经》，并托神仙口授，制作大量道经秘笈。宋宣和年间敕封为“洞灵显化至德真人”。
link : https://so.gushiwen.org/authors/authorvsw_ab8d64f5b282A1.aspx

九华安妃见降口授作诗

云阙竖空上，琼台耸郁罗。紫宫乘绿景，灵观蔼嵯峨。琅轩朱房内，上德焕绛霞。俯漱云瓶津，仰掇碧柰花。濯足玉女池，鼓枻牵牛河。遂策景云驾，落龙辔玄阿。振衣尘滓际，褰裳步浊波。愿为山泽结，刚柔顺以和。相携双清内，上真道不邪。紫微会良谋，唱纳享福多。

紫微夫人授诗

二象内外泮，玄气果中分。冥会不待驾，所期贵得真。南岳铸明金，眇观倾笈𢁥。良德飞霞照，遂感灵霄人。乘飙俦衾寝，齐牢携绛云。悟叹天人际，数中自有缘。上道诚不邪，尘滓非所闻。同目咸恒象，高唱为尔因。

云林与众真吟诗十一首 其一

驾欻敖八虚，回宴东华房。阿母延轩观，朗啸蹑灵风。我为有待来，故乃越沧浪。

云林与众真吟诗十一首 其二

乘飙溯九天，息驾三秀岭。有待徘徊盼，无待故当净。沧浪奚足劳，孰若越玄井。

云林与众真吟诗十一首 其三

写我金庭馆，解驾三秀畿。夜芝披华峰，咀嚼充长饥。高唱无逍遥，冬兴有待歌。空同酬灵音，无待将如何。

云林与众真吟诗十一首 其四

朝游郁绝山，夕偃高晖堂。振辔步灵锋，无近于沧浪。玄井三仞际，我马无津梁。倏欻九万间，八维已相望。有待非至无，灵音有所丧。

云林与众真吟诗十一首 其五

龙旗舞太虚，飞轮五岳阿。所在皆逍遥，有感兴冥歌。无待愈有待，相遇故得和。沧浪奚足辽，玄井不为多。郁绝寻步间，俱会四海罗。岂若绝明外，三劫方一过。

云林与众真吟诗十一首 其六

纵酒观群惠，倏忽四落周。不觉所以然，实非有待游。相遇皆欢乐，不遇亦不忧。纵影玄空中，两会自然畴。

云林与众真吟诗十一首 其七

驾欻发西华，无待有待间。或眄五岳峰，或濯天河津。释轮寻虚舟，所在皆缠绵。芥子忽万顷，中有须弥山。大小固无殊，远近同一缘。彼作有待来，我作无待亲。

云林与众真吟诗十一首 其八

无待太无中，有待太有际。大小同一波，远近齐一会。鸣弦玄霄颠，吟啸运八气。奚不酣灵液，眄目娱九裔。有无得玄运，二待亦相盖。

云林与众真吟诗十一首 其九

偃息东华静，扬軿运八方。俯眄丘垤间，莫觉五岳崇。灵阜齐渊泉，大小忽相从。长短无少多，大椿须臾终。奚不委天命，纵神任空洞。

云林与众真吟诗十一首 其十

控飙扇太虚，八景飞高清。仰浮紫尘外，俯看绝落冥。玄心空同间，上下弗流停。无待两际中，有待无所营。体无则能死，体有则摄生。东宾会高唱，二待奚足争。

云林与众真吟诗十一首 其十一

命驾玉锦轮，舞辔仰徘徊。朝游朱火宫，夕宴夜光池。浮景清霞杪，八龙正参差。我作无待游，有待辄见随。高会佳人寝，二待互是非。有无非有定，待待各自归。

中候王夫人诗三首 其一

八途会无宗，乘运观嚣罗。化浮尘中际，解衿有道家。骋烟忽未倾，携真造灵阿。虚景盘琼轩，玄钧作凤歌。适路无轨滞，神音舞云波。齐德秀玉景，何用世间多。

中候王夫人诗三首 其二

坦夷观天真，去累纵众情。体寂废机驷，崇有则摄生。焉得齐物子，委运任所经。

中候王夫人诗三首 其三 六月二十三日夜中候夫人作

登軿发东华，扇飙舞太玄。飞辔腾九万，八落亦已均。暂眄山水际，窈窕灵岳间。同风自齐气，道合理亦亲。龙芝永遐龄，内观摄天真。东岑可长净，何为物所缠。

方丈台昭灵李夫人诗三首 其一

云墉带天构，七气焕天冯。琼扉启晨鸣，九音绛枢中。紫霞兴朱门，香烟生绿窗。四驾舞虎旗，青軿掷玄空。华盖随云列，落凤控六龙。策景五岳阿，三素眄君房。适闻臊秽气，万浊污我胸。臭物薰精神，嚣尘互相冲。明玉皆璀烂，何独盛德躬。高揖苦不早，坐地自生虫。

方丈台昭灵李夫人诗三首 其三 十二月一日夜方丈左台昭灵李夫人作与许玉斧

飞轮高晨台，控辔玄垄隅。手携紫皇袂，倏忽八风驱。玉华翼绿帏，青裙扇翠裾。冠轩焕崔嵬，佩玲带月珠。薄入风尘中，塞鼻逃当涂。臭腥凋我气，百阿令心徂。何不飙然起，萧萧步太虚。

方丈台昭灵李夫人诗三首 其二 临去吟

心勿欲乱，神勿淫役。道易不顺，灾重不逆。永丧其真，遂弃我适。

赠菊人

旧是幽人宅，重寻钓雪滩。三高不可见，一水至今寒。大雅君能继，清贫我亦安。鸥盟重整顿，要拣两渔竿。

题镜缘子徵诗墨 其一

隃麋一面写婵娟，金石三生证夙缘。镜里花枝波底月，红颜寿不及松烟。

题镜缘子徵诗墨 其二

拈到螺丸易断肠，麋煤香带粉痕香。生生愿把双蛾画，守定珊瑚笔架旁。

