name : 荀勖
introduce : （?—289）西晋颍川颍阴人，字公曾。早慧而博学。仕魏，累迁侍中。辟大将军曹爽掾。历官安阳令，有政绩，迁廷尉正，参大将军司马昭军事，领记室。晋武帝即位，封济北郡侯。拜中书监。与贾充共定律令。迁光禄大夫，掌乐事，修律吕。转秘书监，整理纪籍。得汲冢古文竹书，撰次之，以为《中经》。官至尚书令。卒谥成。
link : https://so.gushiwen.org/authors/authorvsw_dd59c0b8a347A1.aspx

三月三日从华林园诗

清节中季春，姑洗通滞塞。玉辂扶渌池，临川荡苛慝。

从武帝华林园宴诗

习习春阳，帝出乎震。天施地生，以应仲春。思文圣皇，顺时秉仁。钦若灵则，饮御嘉宾。洪恩普畅，庆乃众臣。其庆惟何，锡以帝祉。肆觐群后，有客戾止。外纳要荒，内延卿士。箫管咏德，八音咸理。凯乐饮酒，莫不宴喜。

晋正德大豫舞歌二首 其一 正德舞歌

人文垂则，盛德有容。声以依咏，舞以象功。干戚发挥，节以笙镛。羽籥云会，翊宣令踪。敷美尽善，允协时邕。焕炳其章，光乎万邦。万邦洋洋，承我晋道。配天作享，元命有造。上化如风，民应如草。穆穆斌斌，形于缀兆。文武旁作，庆流四表。无竞维烈，永世是绍。

晋正德大豫舞歌二首 其二 大豫舞歌

豫顺以动，大哉惟时。时迈其仁，世载邕熙。兆我区夏，宣文是基。大业惟新，我皇隆之。重光累晖，钦明文思。迄用有成，惟晋之祺。穆穆圣皇，受命既固。品物咸宁，芳烈云布。文教旁通，笃以淳素。玄化洽畅，被之暇豫。作乐崇德，同美韶沪。睿邈幽遐，式遵王度。

