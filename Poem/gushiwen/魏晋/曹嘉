name : 曹嘉
introduce : 曹嘉，曹魏宗室，楚王曹彪之子，入晋后封为高邑公。曹嘉之父楚王曹彪与王凌谋反案有关，被赐死。妃及诸子皆免为庶人，徙平原。
link : https://so.gushiwen.org/authors/authorvsw_d2a477f1203aA1.aspx

陶君誇其分司桃花独树予往观之次其韵

独树红桃太放花，主人折赠众宾誇。当筵雨□□犹湿，倚槛风枯午更斜。剩有琴书分秀色，岂容蜂蝶乱芳华。英朋海内如君少，拟报琼瑶醉紫霞。

秋日东庄宴集

菊酿新开承露盘，浚郊出赏尽银鞍。风林一叶地逾静，塞雁双飞天自宽。亭榭傍云秋动色，旌旗夹水昼生寒。南州榻宴名今古，未信风流胜此欢。

寺前秋泛限韵

湖上晴游即镜中，轻烟淡霭静浮空。岸回舟自蒹葭入，塔迥云从殿阁通。惊吹鱼龙时出没，傍筵鸥鹭晚西东。回桡更泛桃花水，不辨秋林返照红。

双溪方伯夏初见过就饮石几留诗次韵

舅家石几何玲珑，瑶色金姿花树丛。拂玩自成今日会，扣歌真见古人风。苍烟野径双樽里，碧簟凉云小阁东。独喜馆甥重有处，百年吟卧此心同。

闻雁

连翩升紫塞，嘹呖过秋城。帛染传书泪，砧催捣练声。云深飞总近，风细落还轻。此夜高楼笛，怀人几度横。

赠石崇诗

文武应时用，兼才在明哲。嗟嗟我石生，为国之俊杰。入侍于皇闼，出则登九列。威检肃青徐，风发宣吴裔。畴昔谬同位，情至过鲁卫。分离逾十载，思远心增结。愿子鉴斯诚，寒暑不逾契。

谪蜀过谒双忠之祠

直谏匡前代，孤忠激后臣。光犹争日月，色岂变松筠。吊古千行泪，投荒万里身。回思犯颜日，斧钺在枫宸。

王豸使至

雨后青骢马，风前绿绮琴。槛纷兰菊色，林响鹿麋音。野鸟随人性，秋虫助客吟。烦襟应尽解，接屣坐松阴。

朱迁镇庙二首 其一

野庙瞻遗像，英威尚出群。戢场没沙水，尽壁起风云。铁马长驱志，金兵累胜勋。自遭谗谮死，罪复静胡氛。

朱迁镇庙二首 其二

虎战收功近，龙威召将还。中原无社稷，外寇有关山。野鸟啼残恨，苍松凛旧颜。平生吊忠义，独此泪痕斑。

王豸使既返东月皎升乃与李曹二子径觞吹台之巅口占柬黄子同赋

皎皎秋圆月，亭亭夜迥台。光随车马上，步接斗牛回。赋雪邹枚迹，临风李杜杯。犹怜朱绂客，不共坐莓苔。

次答李梦阳送甥嘉之茂州次玉溪侍御韵三首 其一

两度徽官谪，孤身绝塞行。汉廷收堕泪，蜀道轸离情。玉垒蚕丛国，龙标剑阁城。乾坤形胜地，何处挂冠缨。

次答李梦阳送甥嘉之茂州次玉溪侍御韵三首 其二

我有龙渊物，谁云鸟道难。桥横江不阔，岭度雪空盘。感慨悲前事，威棱想旧官。投荒吾不恨，指佞万人看。

次答李梦阳送甥嘉之茂州次玉溪侍御韵三首 其三

障海功难就，排山力渐消。花心伤绣斧，鸟步习绳桥。郡国西羌尽，星辰北极遥。赐环竟何日，含泪望中朝。

赠陈生嘉言

独坐玄洲钓，深栖仲蔚蓬。人呼白衣相，家有玉环童。泽近蛟常雨，林空鸟易风。蒹葭霜露里，谁采最高丛。

中秋亭会

新亭面皎月，高宴列中秋。地敞蟾疑动，窗空雾自流。杯倾承露掌，榻下摘星楼。宾客梁园胜，今宵尽醉游。

次李梦阳戊子元夕示甥嘉韵

灯光皎河汉，寒夜倍生春。况是繁华国，能堪吏隐人。千家馀凤管，九陌竞香尘。独和閒居咏，憎看月胜银。

闻郑生死丰沛舟中二首 其一

太初仙逝早，少谷暝游深。讵谓方山客，同随秋草阴。野云飘素幔，寒日下空林。重念群芳歇，临风涕满襟。

闻郑生死丰沛舟中二首 其二

已返河梁棹，难招楚泽魂。何人收旅衬，有客酹清樽。浦月沉帆影，山花没屐痕。梁园旧游地，风色自黄昏。

