name : 郭璞
introduce : （276—324）东晋河东闻喜人，字景纯。博学，好古文奇字，精天文、历算、卜筮，擅长诗赋。西晋末过江，为宣城太守殷祐参军，为王导所重。晋元帝拜著作佐郎，与王隐共撰《晋史》，迁尚书郎。后为王敦记室参军。以卜筮不吉谏阻敦谋反，为敦所杀。后追赠弘农太守。为《尔雅》、《方言》、《山海经》、《穆天子传》作注，传于世。有辑本《郭弘农集》。
link : https://so.gushiwen.org/authors/authorvsw_565a4f9e5486A1.aspx

游仙诗十九首 其三

翡翠戏兰苕，容色更相鲜。绿萝结高林，蒙笼盖一山。中有冥寂士，静啸抚清弦。放情凌霄外，嚼蕊挹飞泉。赤松临上游，驾鸿乘紫烟。左挹浮丘袖，右拍洪崖肩。借问蜉蝣辈，宁知龟鹤年。

瑾瑜玉赞

钟山之美，爰有玉华。光彩流映，气如虹霞。君子是佩，象德闲邪。

游仙诗十九首 其一

京华游侠窟，山林隐遁栖。朱门何足荣，未若托蓬莱。临源挹清波，陵冈掇丹荑。灵溪可潜盘，安事登云梯。漆园有傲吏，莱氏有逸妻。进则保龙见，退为触藩羝。高蹈风尘下，长揖谢夷齐。

游仙诗十九首 其二

青溪千余仞，中有一道士。云生梁栋间，风出窗户里。借问此何谁，云是鬼谷子。翘迹企颖阳，临河思洗耳。阊阖西南来，潜波涣鳞起。灵妃顾我笑，粲然启玉齿。蹇修时不存，要之将谁使。

椒赞

椒之灌植，实繁有榛。薰林烈薄，馞其芬辛。服之不已，洞见通神。

驺虞赞

怪兽五采，尾参于身。矫足千里，倏忽若神。是谓驺虞，诗叹其仁。

象赞

象实魁梧，体巨貌诡。肉兼十牛，目不踰豕。望头如尾，动若丘徙。

橐驼

驼惟奇畜，肉鞍是被。迅鹜流沙，显功绝地。潜识泉源，微乎其智。

豪彘赞

刚鬣之族，号曰豪彘。毛如攒锥，中有激矢。厥体兼资，自为牝牡。

九尾狐赞

青丘奇兽，九尾之狐。有道翔见，出则衔书。作瑞周文，以标灵符。

白狼赞

矫矫白狼，有道则游。应符变质，乃衔灵钩。惟德是适，出殷见周。

飞鼠赞

或以尾翔，或以髯凌。飞鸣鼓翰，倏然皆腾。用无常所，惟神斯凭。

鼮鼠赞

有鼠豹采，厥号为鼮。汉朝莫知，中郎能名。赏以束帛，雅业遂盛。

鼯鼠赞

鼯之为鼠，食烟栖林。载飞载乳，乍兽乍禽。皮藉孕妇，人为大任。

鼷鼠赞

小鼠曰鼷，实有螫毒。乃食郊牛，不恭是告。厥谴惟明，徵乎其觉。

鼫鼠赞

五能之鼠，技无所执。应气而化，翻飞鴽集。诗人歌之，无食我粒。

猩猩赞

能言之兽，是谓猩猩。厥状似猴，号音若婴。自然知往，颇识物情。

𥜿𥜿赞

𥜿𥜿怪兽，披发操竹。获人则笑，唇盖其目。终亦号咷，反为我戮。

比肩兽赞

蟨与駏虚，乍兔乍鼠。长短相济，彼我俱举。有若自然，同心共膂。

比翼鸟赞

鸟有鹣鹣，似凫青赤。虽云一质，气同体隔。延颈离鸣，翻能合翮。

比目鱼

比目之鳞，别号王馀。虽有二片，实则一鱼。协不能密，离不为疏。

龟赞

天生神物，十朋之龟。或游于火，或游于蓍。虽云类殊，象二一归。亹亹致用，极数尽几。

蚌赞

万物变蜕，其理无方。雀雉之化，含珠怀珰。与月亏盈，协气晦望。

萤火赞

熠耀宵行，虫之微么。出自腐草，烟若散漂。物之相喣，孰知其陶。

螳螂赞

螳螂飞虫，挥斧奋臂。当辙不回，勾践是避。勇士致毙，厉之以义。

尺蠖

贵有可贱，贱有可珍。嗟兹尺蠖，体此屈伸。论配龙蛇，见叹圣人。

幽思篇

林无静树，川无停流。

诗 其一

翩翩寻灵娥，眇然上奔月。

诗 其二

得意在兰荪，忘怀寄萧艾。

游仙诗十九首 其四

六龙安可顿，运流有代谢。时变感人思，已秋复愿夏。淮海变微禽，吾生独不化。虽欲腾丹溪，云螭非我驾。愧无鲁阳德，回日向三舍。临川哀年迈，抚心独悲咤。

游仙诗十九首 其五

逸翮思拂霄，迅足羡远游。清源无增澜，安得运吞舟。圭璋虽特达，明月难闇投。潜颖怨清阳，陵苕哀素秋。悲来恻丹心，零泪缘缨流。

游仙诗十九首 其六

杂县寓鲁门，风暖将为灾。吞舟涌海底，高浪驾蓬莱。神仙排云出，但见金银台。陵阳挹丹溜，容成挥玉杯。姮娥扬妙音，洪崖颔其颐。升降随长烟，飘飖戏九垓。奇龄迈五龙，千岁方婴孩。燕昭无灵气，汉武非仙才。

游仙诗十九首 其七

晦朔如循环，月盈已复魄。蓐收清西陆，朱羲将由白。寒露拂陵苕，女萝辞松柏。蕣荣不终朝，蜉蝣岂见夕。圆丘有奇章，钟山出灵液。王孙列八珍，安期炼五石。长揖当途人，去来山林客。

游仙诗十九首 其八

旸谷吐灵曜，扶桑森千丈。朱霞升东山，朝日何晃朗。回风流曲棂，幽室发逸响。悠然心永怀，眇尔自遐想。仰思举云翼，延首矫玉掌。啸傲遗世罗，纵情在独往。明道虽若昧，其中有妙象。希贤宜励德，羡鱼当结网。

游仙诗十九首 其九

采药游名山，将以救年颓。呼吸玉滋液，妙气盈胸怀。登仙抚龙驷，迅驾乘奔雷。鳞裳逐电曜，云盖随风回。手顿羲和辔，足蹈阊阖开。东海犹蹄涔，昆仑蝼蚁堆。遐邈冥茫中，俯视令人哀。

游仙诗十九首 其十

璇台冠昆岭，西海滨招摇。琼林笼藻映，碧树疏英翘。丹泉溧朱沫，黑水鼓玄涛。寻仙万余日，今乃见子乔。振发睎翠霞，解褐礼绛霄。总辔临少广，盘虬舞云轺。永偕帝乡侣，千龄共逍遥。

游仙诗十九首 其十一

吐纳致真和，一朝忽灵蜕。飘然凌太清，眇尔景长灭。

游仙诗十九首 其十二

纵酒蒙汜滨，结驾寻木末。翘手攀金梯，飞步登玉阙。左顾拥方目，右眷极朱发。

游仙诗十九首 其十三

四渎流如泪，五岳罗若垤。寻我青云友，永与时人绝。

游仙诗十九首 其十四

静叹亦何念，悲此妙龄逝。在世无千月，命如秋叶蒂。兰生蓬芭间，荣曜常幽翳。

游仙诗十九首 其十五

登岳采五芝，涉涧将六草。散发荡玄溜，终年不华皓。

游仙诗十九首 其十六

放浪林泽外，被发师岩穴。髣髴若士姿，梦想游列𡙇。

游仙诗十九首 其十七

翘首望太清，朝云无增景。虽欲思灵化，龙津未易上。

游仙诗十九首 其十八

安见山林士，拥膝对岩蹲。

游仙诗十九首 其十九

啸嗷遗俗罗，得此生。

诗

杞梓生荆南，奇才应出世。擢颖盖汉阳，鸿声骇皇室。遂应四科选，朱衣耀玉质。

春

青阳畅和气，谷风穆以温。英茝晔林会，昆虫咸启门。高台临迅流，四坐列王孙。羽盖停云阴，翠郁映玉樽。

诗

羲和骋丹衢，朱明赫其猛。融风拂晨霄，阳精一何囧。间宇静无娱，端坐愁日永。

诗

君如秋日云，妾似突中烟。高下理自殊，一乖雨绝天。

与王使君诗五首 其一

道有亏盈，运亦凌替。茫茫百六，孰知其弊。蠢蠢中华，遘此虐戾。遗黎其咨，天未忘惠。云谁之眷，在我命代。

与王使君诗五首 其二

穆穆皇帝，固灵所授。英英将军，惟哲之秀。乃协神□，馥如兰臭。化扬东夏，勋格宇宙。岂伊来苏，莫知其覆。

与王使君诗五首 其三

怀远以文，济难以略。光赞岳谟，折冲帷幕。凋华振彩，坠景增灼。穆其德风，休声有邈。方恢神邑，天衢再廓。

与王使君诗五首 其四

遭蒙之吝，在我幽人。绝志云肆，如彼涔鳞。灵荫谬垂，跃我龙津。翘情明规，怀德鉴神。虽赖暂盼，永愧其尘。

与王使君诗五首 其五

靡竭匪浚，靡颓匪隆。持贵以降，挹满以冲。迈德遗功，于盛思终。愿林之蔼，乐岱之崇。永观玉振，长赖英风。

答贾九州愁

广莫戒寒，玄英启谢。感彼时变，悲此物化。独步闲朝，哀叹静夜。德非颜原，屡空蓬舍。轻服御冬，蓝褐当夏。正未墨突，逝将命驾。幸赖吾贤，少以慰藉。顾瞻中宇，一朝分崩。天网既紊，浮鲵横腾。运首北眷，邈哉华恒。虽欲凌翥，矫翮靡登。俯惧潜机，仰虑飞罾。惟其崄哀，难辛备曾。庶睎河清，混焉未澄。自我徂迁，周之阳月。乱离方焮，忧虞匪歇。四极虽遥，息驾靡脱。愿言齐衡，庶几契阔。虽云暗投，圭璋特达。绵驹之变，何有胡越。子固乔楚，我伊罗葛。无贵香明，终自㵶渴。未若遗荣，閟情丘壑。逍游永年，抽簪收发。

答王门子诗

芊芊玉英，济美琼林。靡靡王生，实迈俊心。藻艳三秀，响谐韶音。映彩春兰，擢蕊秋岑。我虽同薄，及尔异颖。翘不冠丛，荣不熙町。因夷杖平，藉澄任静。思乐逸惊，翻飞云岭。畴昔之乖，永言莫见。之子于罹，再离沦湮。苕不凋翠，柯不易茜。染霜滋芬，在陶弥练。诗亦有言，兄弟无远。矧我暨尔，姻媾缱绻。猗人其来，青阳载婉。言归于好，如彼琴管。皇极委夷，运有经纶。聊以傲咏，不荣不遁。敢希寂放，庶几无闷。匪薰匪猷，安知藜荪。遗物任性，兀然自纵。倚荣凋蔼，寓音雅弄。匪涉魏阙，匪滞陋巷。永赖不才，逍遥无用。

赠温峤诗

兰薄有茝，玉泉产玫。亹亹含风，灼灼猗人。如金之映，如琼之津。擢翘秋阳，凌波暴鳞。擢翘伊何，妙灵奇挺。暴鳞伊何，披彩迈景。清规外标，朗鉴内景。思乐云蔼，言采其颖。人亦有言，松竹有林。及尔臭味，异苕同岑。义结在昔，分涉于今。我怀惟永，载咏载吟。子策骐骏，我案骀辔。进不要声，退不慠位。遗心隐显，得意荣悴。尚想李严，逍遥柱肆。言以忘得，交以淡成。同匪伊和，惟我与生。尔神余契，我怀子情。携手一壑，安知尘冥。

诗

北阜烈烈，巨海混混。垒垒三坟，惟母与昆。

释天地图赞

祭地肆瘗，郊天致禋。气升太乙，精涣九渊。至敬不文，明德惟虔。

