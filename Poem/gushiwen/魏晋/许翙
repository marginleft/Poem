name : 许翙
introduce : 许翙，东晋道士。字道翔，小名玉斧，丹阳句容人。穆少子。郡举上计掾、主簿，并不赴。居雷平山下，愿早游洞室，不欲久停人世。《先秦汉魏晋南北朝诗》存其诗七首。
link : https://so.gushiwen.org/authors/authorvsw_c28aab61db05A1.aspx

茅保命吟

朝华焕晨井，九盖倾青云。前此圭璋庸，不识万流椿。解落倏欻顷，寅客何必人。

郭四朝叩船歌四首 其一

清池带灵岫，长林郁青葱。玄鸟翔幽野，悟言出从容。鼓楫乘神波，稽首希晨风。未获解脱期，逍遥丘山中。

郭四朝叩船歌四首 其二

浪神九陔外，研道前全真。戢此灵凤羽，藏我华龙鳞。高举方寸物，万吹皆垢尘。顾哀朝生蟪，孰尽汝车轮。

郭四朝叩船歌四首 其三

游空落飞飙，灵步无形方。圆景焕明霞，九凤唱朝阳。挥翮扇天津，晻蔼庆云翔。遂造太微宇，挹此金梨浆。逍遥玄陔表，不存亦不亡。

郭四朝叩船歌四首 其四

驾飙舞神霄，披霞带九日。高皇齐龙轮，遂造九华室。神虎洞琼林，风云合成一。开阖幽门户，灵变玄迹灭。

杜广平歌吟

淳景翳广林，暧日东霞升。晨风舞六烟，勃郁八道腾。五岳何必秀，名山亦足陵。矫首摄洞阜，栖心潜中兴。吐纳胎精气，玄白谁能胜。

梦诗

乘气涉渌津，采药中山颠。披心焕灵想，萧荡无悟言。愿与盛德游，骖驷骋因缘。荣尘何足寻，疾急君清玄。苟能摄妙观，吐纳可长年。

