name : 王鉴
introduce : 东晋临淮堂邑人，字茂高。王浚子。少以文笔著称。初为琅邪王司马睿侍郎。杜韬起事，上疏主张出兵镇压。入东晋，拜驸马都尉，出补永兴令。大将军王敦请为记室参军，未就而卒，时年四十一。
link : https://so.gushiwen.org/authors/authorvsw_5afe0053551aA1.aspx

赋得玉水记方流

玉润在中洲，光临碕岸幽。氤氲冥瑞影，演漾度方流。

乍似轻涟合，还疑骇浪收。夤缘知有异，洞彻信无俦。

比德称殊赏，含辉处至柔。沉沦如见念，况乃属时休。

七夕观织女诗

牵牛悲殊馆，织女悼离家。一稔期一宵，此期良可嘉。赫奕玄门开，飞阁郁嵯峨。隐隐驱千乘，阗阗越星河。六龙奋瑶辔，文螭负琼车。火丹秉瑰烛，素女执琼华。绛旗若吐电，朱盖如振霞。云韶何嘈嗷，灵鼓鸣相和。停轩纡高盻，眷予在岌峨。泽因芳露沾，恩附兰风加。明发相从游，翩翩鸾鷟罗。同游不同观，念子忧怨多。敬因三祝末，以尔属皇娥。

送赵季文之湖州

东风官柳绿生烟，江上飞花送客船。人醉离亭金凿落，马嘶芳草锦鞍鞯。清溪绕屋浑如画，白酒盈尊不论钱。遥想政成多暇日，好诗随意入新编。

曲江春望

檐牙隐隐出层霄，飞阁连楹涌翠涛。花夹御城红雾重，春移仙仗綵云高。天家日月无私照，圣世山河不动摇。正是太平文物盛，玉笙金筦进蒲萄。

发东仓呈伯京

空江五月湖水生，摇摇一舸随潮行。芦花旋风作雪舞，水气上天侵月明。白发不禁游子兴，青山忽动异乡情。天涯沦落何多幸，赖有故人如弟兄。

呈张贞居

句曲山人毛发古，苍龙为剑羽衣轻。道高不入方士格，海内惟闻外史名。石菌依稀丹气动，玉壶潋滟紫文生。孤山祠与楼居近，应傍梅花领鹤行。

写怀一章示良夫

静坐沈□亦可怜，栖迟不出动经年。持杯每忆陶元亮，觅句深惭孟浩然。落日墙阴捐腐鼠，秋风木末下饥鸢。何时结屋晴湖上，绿树柴门系钓船。

春日草堂奎章照磨林彦广惠酒二首 其一

江南三月春始足，桃花杏花参差开。溪云入屋夜生雨，山瀑近床晴殷雷。读书吊古有何益，行道济时无此才。多谢奎章老文伯，时时携酒草堂来。

春日草堂奎章照磨林彦广惠酒二首 其二

柴门不起整十日，溪上春风来更迟。庭松自觉相忘我，野花不知开向谁。会须醅酒致元亮，祇用抱琴怀子期。所喜樊山古心在，相逢时许草堂资。

题梅二首 其一 红梅

玉妃步步影毵毵，燕罢瑶池酒正酣。夜半不知风露冷，梦随春雨过江南。

乔宜中邀看杏花并再和宜中刘禹畴韵

朱阑曲径春光好，一树杏花开独早。枝头无处著风流，时有幽香暗相恼。画堂帘影昼婆娑，伫看娇姿红映缟。芳心欲吐半含羞，脉脉春愁倩谁扫。飞来翠鸟更多情，斜立花枝如画稿。主人留客客尽欢，畅饮高歌各倾倒。明朝回首绿阴浓，惆怅残红藉芳草。江南二月风光好，为惜花枝春起早。窗前晓露湿胭脂，无限娇羞使人恼。欲开未开开更妍，半醉佳人衣轻缟。年年消息雨声中，数点落红和眼扫。客来终日隔帘看，棋罢酒阑诗上稿。情怀不似少年时，白发对花嗟潦倒。明朝相约抱琴来，重嗅馀香步庭草。当时共说梁园好，过眼繁华消歇早。青城有恨不可雪，酒酣按剑生烦恼。东风回首花满城，桃李纷纷红间缟。一枝娇小独堪怜，翠叶纤纤眉半扫。徐熙巧思妙绝伦，画出生红留旧稿。相期看花花已飘，为惜春光𢬵醉倒。酒醒不忍蹋残红，坐看佳人閒斗草。

蠡湖行

山苍苍，水泱泱，湖天一钓青茫茫。云是范蠡扁舟之归路，湖田绿雨，两岸浸垂杨。千丝万丝蘸波面，年年逝水随流光。老渔醉不醒，醒起满船霜。霜风叫寒鹰，一字横吴江。沼吴人去鸥拍拍，天澹云闲几狂客。狂客大笑何为乎，夫差一醉亡其国。又复感慨贤豪闲，范蠡归来欲谋食。彼诚不必登西山而采蕨薇，亦奚不先严陵而坐磐石。噫嘻乎，千金或可谋，幼子亦可惜。积财不散天厌之，山亦欲崩海亦溢。我歌蠡湖行，声与秋云翔。秋云无定忽变灭，水底分明见湖月。

