name : 杨方
introduce : 东晋会稽人，字公回。初为小吏。为诸葛恢所识，荐郡功曹主簿。王导辟为掾，迁司徒参军事。求补远郡，欲闲居著述，补高梁太守。以年老，弃郡归。卒于家。有《五经钩沈》、《吴越春秋》等。
link : https://so.gushiwen.org/authors/authorvsw_6aa0dab1f30dA1.aspx

合欢诗五首 其一

虎啸谷风起，龙跃景云浮。同声好相应，同气自相求。我情与子亲，譬如影追躯。食共并根穗，饮共连理杯。衣共双丝绢，寝共无缝裯。居愿接膝坐，行愿携手趋。子静我不动，子游我不留。齐彼同心鸟，譬此比目鱼。情至断金石，胶漆未为牢。但愿长无别，合形作一躯。生为并身物，死为同棺灰。秦氏自言至，我情不可俦。

合欢诗五首 其二

磁石引长针，阳燧下炎烟。宫商声相和，心同自相亲。我情与子合，亦如影追身。寝共织成被，絮用同功绵。暑摇比翼扇，寒坐并肩毡。子笑我必哂，子戚我无欢。来与子共迹，去与子同尘。齐彼蛩蛩兽，举动不相捐。惟愿长无别，合形作一身。生有同室好，死成并棺民。徐氏自言至，我情不可陈。

合欢诗五首 其三

独坐空室中，愁有数千端。悲响答愁叹，哀涕应苦言。彷徨四顾望，白日入西山。不睹佳人来，但见飞鸟还。飞鸟亦何乐，夕宿自作群。

合欢诗五首 其四

飞黄衔长辔，翼翼回轻轮。俯涉渌水涧，仰过九层山。修途曲且险，秋草生两边。黄华如沓金，白花如散银。青敷罗翠彩，绛葩象赤云。爰有承露枝，紫荣合素芬。扶疏垂清藻，布翘芳且鲜。目为艳彩回，心为奇色旋。抚心悼孤客，俯仰还自怜。歭𣦠向壁叹，揽笔作此文。

合欢诗五首 其五

南邻有奇树，承春挺素华。丰翘被长条，绿叶蔽朱柯。因风吐微音，芳气入紫霞。我心羡此木，愿徒著予家。夕得游其下，朝得弄其葩。尔根深且坚，予宅浅且洿。移植良无期，叹息将如何。

合欢诗

尔根深且固，余根浅且洿。移植艮无期，叹息将何如。

淳熙辛丑自武宁丞摄靖安作 其一

毛竹山头云雨昏，靖安桥下小溪浑。高陂约水归田急，不管湍声入县门。

淳熙辛丑自武宁丞摄靖安作 其二

堂上官人似野人，村氓相见可相亲。开门坐对临溪树，故是水边林下身。

淳熙辛丑自武宁丞摄靖安作 其三

对县谁家数亩园，竹亭茅宇杂花繁。同官不可无兼局，通管溪南水竹村。

古梅

尚有黄梅一树斜，几年叉柱惜繁花。新诗连壁皆惆怅，想见当时北客家。

送张振古二首 其一

积刚自许挟浮云，拂拭平生欲佩君。匣古年侵春晕涩，忍随人课割铅勋。

送张振古二首 其二

张公不是病参军，晚出犹将一事君。耿介只今无伴处，秋光诗好与谁闻。

