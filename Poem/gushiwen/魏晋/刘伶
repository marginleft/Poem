name : 刘伶
introduce : 西晋沛国人，字伯伦。肆意放荡，常以宇宙为狭，不以家产有无为意。性嗜酒，作《酒德颂》，嘲弄礼法。魏末为建威参军。晋武帝泰始初对策，盛言无为之化，以无用罢。寿终。为竹林七贤之一。
link : https://so.gushiwen.org/authors/authorvsw_5c31250b3bfbA1.aspx

酒德颂

　　有大人先生，以天地为一朝，以万期为须臾，日月为扃牖，八荒为庭衢。行无辙迹，居无室庐，幕天席地，纵意所如。止则操卮执觚，动则挈榼提壶，唯酒是务，焉知其余？
　　有贵介公子，搢绅处士，闻吾风声，议其所以。乃奋袂攘襟，怒目切齿，陈说礼法，是非锋起。先生于是方捧甖承槽、衔杯漱醪；奋髯踑踞，枕麴藉糟；无思无虑，其乐陶陶。兀然而醉，豁尔而醒；静听不闻雷霆之声，熟视不睹泰山之形，不觉寒暑之切肌，利欲之感情。俯观万物，扰扰焉，如江汉之载浮萍；二豪侍侧焉，如蜾蠃之与螟蛉。

咒辞

天生刘伶，以酒为名。一饮一斛，五斗解酲。妇人之言，慎不可听。

北芒客舍诗

泱漭望舒隐，黤黮玄夜阴。寒鸡思天曙，拥翅吹长音。蚊蚋归丰草，枯叶散萧林。陈醴发悴颜，巴歈畅真心。缊被终不晓，斯叹信难任。何以除斯叹，付之与瑟琴。长笛响中夕，闻此消胸襟。

