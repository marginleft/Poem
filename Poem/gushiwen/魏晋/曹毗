name : 曹毗
introduce : 东晋谯国（今安徽亳州）人，字辅佐。好文籍，善词赋。郡察孝廉，除郎中。迁句章令，征拜太学博士。尝著《扬都赋》。累迁尚书郎、下邳太守。以名位不至，著《对儒》以自释。官至光禄勋。
link : https://so.gushiwen.org/authors/authorvsw_f93b6cdbe943A1.aspx

黄帝赞诗

轩辕应玄期，幼能总百神。体练五灵妙，气含云露津。掺石曾城岫，铸鼎荆山滨。豁焉天扉开，飘然跨腾鳞。仪辔洒长风，褰裳蹑紫宸。

咏冬诗

绵邈冬夕永，凛厉寒气升。离叶向晨落，长风振条兴。夜静轻响起，天清月晖澄。寒冰盈渠结，素霜竟栏凝。今载忽已暮，来纪奄复仍。

夜听捣衣诗

寒兴御纨素，佳人理衣襟。冬夜清且永，皎月照堂阴。纤手叠轻素，朗桁叩鸣砧。清风流繁节，回飙洒微吟。嗟此往运速，悼彼幽滞心。二物感余怀，岂但声与音。

正朝诗

灵春散初泽，棼煴青阳舒。佳袍忽已故，今载奄复初。软节畅宇宙，和风被八区。

霖雨诗

洪霖弥旬日，翳翳四区昏。紫电光牖飞，迅雷终天奔。

郗公墓诗

青松罗前隧，翠碑表高坟。玉颜无馀映，蕙风有馀薰。

晋江左宗庙歌十一首 其十一 四时祠祀歌

肃肃清庙。巍巍圣功。万国来宾。礼仪有容。钟鼓振。金石熙。宣兆祚。武开基。神斯乐兮。理管弦。有来斯和。说功德。神斯乐兮。洋洋玄化。润被九壤。民无不悦。道无不往。礼有仪。乐有式。咏九功。永无极。神斯乐兮。

杜兰香作诗

阿母处灵岳，时游云霄际。众女侍羽仪，不出墉宫外。飙轮送我来，岂复耻尘秽。从我与福俱，嫌我与祸会。

复作诗

逍遥云雾间，呼吸发九嶷。游女不稽路，弱水何不之。

晋江左宗庙歌十一首 其一 歌高祖宣皇帝

于赫高祖，德协灵符。应运扰乱，厘整天衢。勋格宇宙，化动八区。肃以典刑，陶以玄珠。神石吐瑞，灵芝自敷。肇基天命，道均唐虞。

晋江左宗庙歌十一首 其二 歌世宗景皇帝

景皇承运，纂隆洪绪。皇维重抗，天晖再举。蠢矣二寇，扰我扬楚。乃整元戎，以膏齐斧。亹亹神算，赫赫王旅。鲸鲵既平，功冠帝宇。

晋江左宗庙歌十一首 其三 歌太祖文皇帝

太祖齐圣，王猷诞融。仁教四塞，天基累崇。皇室多难，严清紫宫。威厉秋霜，惠过春风。平蜀夷楚，以文以戎。奄有参墟，声流无穷。

晋江左宗庙歌十一首 其四 歌世祖武皇帝

于穆武皇，允龚钦明。应期登禅，龙飞紫庭。百揆时序，听断以情。殊域既宾，伪吴亦平。晨流甘露，宵映朗星。野有击壤，路垂颂声。

晋江左宗庙歌十一首 其五 歌中宗元皇帝

运屯百六，天罗解贯。元皇勃兴，网罗江汉。仰齐七政，俯平祸乱。化若风行，泽犹雨散。沦光更耀，金辉复焕。德冠千载，蔚有馀粲。

晋江左宗庙歌十一首 其六 歌肃宗明皇帝

明明肃祖，阐弘帝祚。英风夙发，清晖载路。奸逆纵忒，罔式皇度。躬振朱旗，遂豁天步。宏猷渊塞，高罗云布。品物咸宁，洪基永固。

晋江左宗庙歌十一首 其七 歌显宗成皇帝

于休显宗，道泽玄播。式宣德音，畅物以和。迈德蹈仁，匪礼弗过。敷以纯风，濯以清波。连理映阜，鸣凤栖柯。同规放勋，义盖山河。

晋江左宗庙歌十一首 其八 歌康皇帝

康皇穆穆，仰嗣洪德。为而不宰，雅音四塞。闲邪以诚，镇物以默。威静区宇，道宣邦国。

晋江左宗庙歌十一首 其九 歌孝宗穆皇帝

孝宗夙哲，休音允臧。如彼晨离，曜景扶桑。垂训华幄，流润八荒。幽赞玄妙，爰该典章。西平僣蜀，北静旧疆。高猷远畅，朝有遗芳。

晋江左宗庙歌十一首 其十 歌哀皇帝

于穆哀皇，圣心虚远。雅好玄古，大庭是践。道尚无为，治存易简。化若风行，民犹草偃。虽曰登遐，徽音弥阐。愔愔云韶，尽美尽善。

箜篌诗

东士君子，雅善箜篌。

诗

分风为二，擘流为两。

军中诗

挥戈辉白刃，𩸥𩸥若寒霜。

