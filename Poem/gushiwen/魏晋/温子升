name : 温子升
introduce : （495—547）北魏济阴冤句人，字鹏举。自云为晋温峤之后。博学善文章。初为广阳王元渊贱客，教诸奴子书。孝明帝熙平初，对策高第，补御史，台中文笔皆出其手。孝明帝正光末，随元渊镇压六镇起事，为东北道行台郎中，军国文翰皆出其手。孝庄帝建义初，为南主客郎中，修起居注。孝庄帝诛尔朱荣，子升参预谋画。尔朱兆入洛，惧祸逃匿。孝武帝永熙中，复官侍读，兼舍人。后领本州大中正。东魏时高澄引为大将军府咨议参军。疑其知元仅等谋反，投之晋阳狱中，饿死。子升文笔，当时已传于江南，为梁武帝所称，又远传至吐谷浑。今有《温侍读集》明辑本。
link : https://so.gushiwen.org/authors/authorvsw_90fc6dbd87c8A1.aspx

捣衣诗

长安城中秋夜长。佳人锦石捣流黄。香杵纹砧知近远。传声递响何凄凉。七夕长河烂。中秋明月光。蠮螉塞边绝候雁。鸳鸯楼上望天狼。

白鼻騧

少年多好事，揽辔向西都。相逢狭斜路，驻马诣当垆。

结袜子

谁能访故剑，会自逐前鱼。裁纫终委箧，织素空有馀。

安定侯曲

封疆在上地，钟鼓自相和。美人当窗舞，妖姬掩扇歌。

炖煌乐

客从远方来，相随歌且笑。自有炖煌乐，不减安陵调。

凉州乐歌二首 其一

远游武威郡，遥望姑臧城。车马相交错，歌吹日纵横。

凉州乐歌二首 其二

路出玉门关，城接龙城坂。但事弦歌乐，谁道山川远。

从驾幸金墉城诗

兹城实佳丽，飞甍自相并。胶葛拥行风，岧峣閟流景。御沟属清洛，驰道通丹屏。湛淡水成文，参差树交影。长门久已闭，离宫一何静。细草缘玉阶，高枝荫桐井。微微夕渚暗，肃肃暮风冷。神行扬翠旗，天临肃清警。伊臣从下列，逢恩信多幸。康衢虽已泰，弱力将安骋。

春日临池诗

光风动春树，丹霞起暮阴。嵯峨映连璧，飘飖下散金。徒自临濠渚，空复抚鸣琴。莫知流水曲，谁辩游鱼心。

咏花蝶诗

素蝶向林飞，红花逐风散。花蝶俱不息，红素还相乱。芬芬共袭予，葳蕤从可玩。不慰行客心，遽动离居叹。

相国清河王挽歌

高门讵改辙，曲沼尚馀波。何言吹楼下，翻成薤露歌。

