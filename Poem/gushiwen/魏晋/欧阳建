name : 欧阳建
introduce : （约269—300）西晋渤海人，字坚石。世为冀方右族。石崇甥。有才藻思理。擅名北州，后为贾谧“二十四友”之一。辟公府，累迁山阳令、冯翊太守。赵王司马伦专权，建每匡正，由是有隙。及伦篡位，劝淮南王司马允诛伦。事泄被杀。临刑作《临终诗》。有《言尽意论》。
link : https://so.gushiwen.org/authors/authorvsw_8e76e779829fA1.aspx

临终诗

伯阳适西戎，孔子欲居蛮。苟怀四方志，所在可游盘。况乃遭屯蹇，颠沛遇灾患。古人达机兆，策马游近关。咨余冲且暗，抱责守微官。潜图密已构，成此祸福端。恢恢六合间，四海一何宽。天网布纮纲，投足不获安。松柏隆冬悴，然后知岁寒。不涉太行险，谁知斯路难。真伪因事显，人情难豫关。穷达有定分，慷慨复何叹。上负慈母恩，痛酷摧心肝。下顾所怜女，恻恻心中酸。二子弃若遗，念皆遘凶残。不惜一身死，惟此如循环。执纸五情塞，挥笔涕汍澜。

答石崇赠诗

于铄我舅，明德塞违。俾捍东藩，在徐之邳。载播其惠，载扬其威。济宽惟猛，方夏以绥。光启先业，增曜重晖。咨余冲人，艰苦攸离。过庭无闻，顽固匪移。寔赖慈诲，导之轨仪。仰遵嘉咏，俯蹈明规。如葛斯蔓，如樛之垂。旋机回度，逝者如流。日与月与，稔冉代周。自我之旷，载履春秋。瞻望遐路，邈矣其悠。心之云慕，思结绸缪。人亦有言，爱而勿劳。谁谓河广，曾不容刀。乃徂来迈，适此西郊。在乾之二，爰著兹爻。我遘君子，仰之弥高。岩岩其高，即之惟温。居盈思冲，在贵忘尊。纵酒嘉燕，自明及昏。无幽不研，靡奥不论。人乐其量，士感其敦。

读书无油诗以自叹

嗟尔边孝先，胡为坦腹眠。囊萤无腐草，映雪岂霜天。凿壁邻尤远，燃藜木更坚。迩来风雨夜，惊枕亦徒然。

赴任清流晚泊宁都河

举目望天东，故园隔万重。来行数百里，作伴两三童。月暗河波白，电腾林彩红。清宁离不远，愿借满帆风。

赠主簿

秋水蒹葭老，晚晴流更清。兰舟向淮海，花县涤琴声。一命堪沾物，三年定显名。有时看鸂鷘，个个浴河汀。

十二岁自省

自古圣狂两路歧，算来原是错毫釐。群居博奕有谁省，终日遨游祇自痴。孔孟曾颜皆可法，关闽濂洛总当期。如今身入宫墙里，尽改前愆与往非。

十四岁自省

义利两歧千里隔，算来原是差毫釐。百千倍力今须尽，十四年前顿觉非。事业光明皆地步，身心修省是男儿。从今识破贤愚路，明道希文好自期。

十六岁与督学张公联吟

酒了瓷瓯局了棋，竹床风静打眠迟。漏声到耳更三点，梅影横窗月一枝。四海萍踪今夜定，半生事业两心期。凭谁为剪邻鸡舌，更与从容话片时。

京行别宗族

一自抠衣拜广庠，粤城城下肄文章。卯年始幸登科第，辰岁还期饮御香。好唱骊歌辞族老，敢将行旆久篁庄。遥思飞报宫花日，父老应知喜气扬。

赴春闱

睡起篁庄日已红，方知鞅掌是途中。帆飞荻港江河阔，马度梅关霜雪浓。未尽风光行且北，祇因流派别于东。丈夫不与匏瓜伍，湖海奔波鱼化龙。

京都闻砧

砧杵声声过短篱，一声高处一声低。画蛇几许惭添足，梦蝶多时苦弄衣。黄菊有花非我里，青山无恙待人归。行行争奈千千舍，欲学天门八翼飞。

京都怀父生诞

秋风八月利如刀，收拾先冬旧缊袍。却忆严君初度庆，应嗟游子远方劳。两回惭负三春梦，万里空瞻五岭高。甘旨他年何处是，欲从天表觅仙桃。

京都怀母生诞

无情岁月又中秋，天色苍苍月色幽。今日佳辰思母老，两年何事住皇州。稚妻解进茱萸未，诸妹能供苦茗不。想极夜深凭几卧，梦魂飞到粤山头。

京都怀双亲诞 其一

赚我平生识一丁，故园动隔八千程。四时恰好中秋景，二老方逢此际生。春酒介眉惭古意，秋花盈眼荡金城。蟠桃欲仗西王母，青鸟殷勤为寄声。

京都怀双亲诞 其二

客厨向晚菜羹甜，细细风来淡月兼。南极星辉何处野，北堂人捲此窗帘。霞杯酒愧斯今酌，海屋筹将几度添。假寐梦魂缭绕去，罗浮天外万峰尖。

春闱下第托渔父吟

秋风飒飒浪飘飘，蓑笠惯披坐不忧。一意自怀鱼可得，三更谁想饵空投。且撑秃艇湾沙嘴，暂把渔竿插滩头。直待江回春水暖，巨鳌无信不吞钩。

下第閒题

十年辛苦未曾閒，笑指青云咫尺间。富贵不从人所愿，功名却与命相关。诗书再把从头读，论策还将著意删。料想广寒丹桂在，高枝留待我来攀。

赠聂龙灵归

乾坤汗漫达人游，入望神京岂惮劳。灯火芸窗皆地步，马蹄槐市足英豪。三秋月照黄花艳，五岭云飞白气高。我欲留君君欲去，半更棋局半挥毫。

题画鹊

何处人工夺化工，描将双鹊入梨枫。羽毛成矣无今古，远近看之有淡浓。欲颉欲颃宜化印，从天从地不羁笼。主人有喜君知否，都在无言颊舌中。

和叔虚所

丹崖赤壁石岩岩，明月梅花结此龛。诸葛庐中龙待雨，渊明门外柳堆岚。清溪炼法还堪伍，白酒传杯已过三。多少谢情吟不尽，松梢千丈耸山南。

送邑侯陈肖鹤

圭峰千丈耸冈城，令尹三霜振政声。淑气转钧乡荜暖，瑶池滴露邑桃荣。风吹旗旆龙蛇动，日映剑芒海岳明。无计可攀青雀轴，夜看台斗到三更。

送肖鹤陈邑侯五首 其一

郎官拜日我瞻星，曾见祥光动禁城。琴酝春风千古照，剑磨秋水十年莹。单车到处能绥寇，一德孚时不用兵。宪眷有言荣衮冕，黄云何计久飞鸰。

送肖鹤陈邑侯五首 其二

吩咐儿童好种花，春风可是遍天涯。贾琮作郡祇如此，龚遂为官已到家。绿树丹霞飞老鹤，深山穷谷蛰妖蛇。等閒欲继餴饎咏，却愧安能手八叉。

送肖鹤陈邑侯五首 其三

圭江南下水粼粼，荡涤冈州十载尘。墉隼自潜安用武，釜鱼翻活肯忘恩。霾云飞去山头露，皓月照来天骨真。千古循良应有传，翁乡之后更何人。

送肖鹤陈邑侯五首 其四

人心有感自和平，应是潢池已寝兵。村径春深无犬吠，稻田烟暖有牛耕。朱弦坐鼓南薰调，白简过朝北阙城。何处相思情不尽，夜看台斗到天明。

送肖鹤陈邑侯五首 其五

十年灯火曳南滨，最喜今朝却大同。豹变可能成革武，兔爰谁复赋王风。柏台论定三台白，花县春深万树红。预卜燕山山下月，绿衣炫耀马青骢。

送何邑侯

官船欲发鼓鼕鼕，一载何因得谢公。日出梧冈鸣老凤，雨来桃浪起真龙。剑光凌乱台星动，琴调清高玉宇风。他日相逢何处是，东华门外马青骢。

诸弟启馆

古木森森喜鹊鸣，延师启馆习儒经。吹开桃李春风暖，遍照江山午日明。鲁酒对君头未白，芳邻接我眼常青。叮咛诸弟须勤学，好梦池塘春草生。

赠少年甄姓

五百年来住此村，梅花妆点雪芳芬。柴门旧少贤人扫，太极分经孺子论。曾子大贤还儆省，周公元圣亦忧勤。从今再勉三年力，四海人应识得甄。

望弟省行未归

应束担头几卷书，归来灯火共三馀。名扬宦海皆文字，锦出吴宫尽紫朱。春草池塘生夜梦，珠江云树动朝旴。家园未必无松薤，欲学当年董仲舒。

京都端午夜坐

欲睡欲醒睡又醒，天风吹鼓两三声。碧桃红杏何时沃，紫水黄云想处清。病卧祇看岐伯论，侨居何减杜公情。谁家吹笛仍撩我，五月梅花落满城。

送马拯同年归娶

江树青青江水长，锦帆南望试新凉。黄麻映日肩头宠，丹桂飘风岭表香。重庆堂前呈彩舞，三周轮上隐瑶妆。与君且饮金华酒，到得云山橘欲黄。

送卢梦扬同年归娶

风捲长空积雨收，青天白日送行舟。虬龙万里腾虹剑，蘋蓼千花映彩斿。金屋贮将春昼暖，银河济渡夜光浮。缘知青琐重游地，槐棘阴浓景未秋。

登第归泊清溪

少留归棹清溪酒，轻送松琴元日风。岸上衣冠纷拜节，行边书剑任飘篷。群鸡咿喔茅檐午，孤鹤翱翔海气通。笑指吾庐应咫尺，而今不被白云笼。

喜棠下宗族来

篁庄初泊下溪船，木念遗根水念源。六一风声还我旧，三千礼乐又谁门。豪雄都内曾何族，乔木人间祇故园。又喜藩篱今剖破，山亭百拜谢诸尊。

和林邑侯梦乘槎游

良宵一枕梦奇游，踏上槎头上下流。青雀黄龙仙子样，白蘋红蓼道人秋。朝廷有道清炎海，造化无私荡不周。知是我公还有梦，乘槎旬日到天头。

送北上

风捲长空宿雾晴，天高海阔送君行。人多到底方如意，事得向前好寄声。瓜葛情深难作别，蒹葭秋老不移情。相思两地无言处，坐数山城长短更。

送别

圣道无涯谁得之，循循上达老天知。千年脉络英贤续，百折江河砥柱支。今日共吟依韵句，移时谁掇打头枝。笑看世事无凭处，且步阳关递酒卮。

哭莫萃庵

我哭夫君哭不哀，夫君舍我入泉台。传家有子真贤也，负郭田园亦盛哉。瓮底饮馀当日秫，墙头吟剩隔年梅。鸣蝉不解游人意，还自声声送咽来。

元旦

玉炉香袅笔毛濡，元旦诗骚鼓角摧。十载未穿维翰砚，一壶得中步兵厨。雪并残臈归刍狗，风引韶光到草庐。翘首白云三千里，江公多似郭公愚。

苦雨

城头鼓角漫无声，城里康庄小艇行。河伯欲吞山作泽，龙儿无亦蠢非灵。盆莲开待羲皇白，庭草翻愁茂叔青。想是阴晴天有意，五云光处见分明。

赠双寿卷

北天遥祝八千里，南极腾光七十年。椿树撑云常郁郁，萱花迎日自妍妍。閒来白日相依在，老去朱颜尚未迁。乡里不悭行苇赋，贤郎将买渡江船。

谢清爱五首 其一

节寿堂深百堵旋，摩挲尺五是青天。狂生踯躅寻常路，舅氏孤高七十年。锦绣看花堆槛外，弦歌闻鸟和檐前。道中尽有无穷趣，惟见桃源洞里仙。

谢清爱五首 其二

满径松花双鸟旋，魂香烟冷入壶天。琴音清亮亭才午，棋局纵横日亦年。鱼泳鸟飞云外物，金浆玉醴画图前。洛阳自是将三八，袖有青蛇欲学仙。

谢清爱五首 其三

胜游锦里眼花旋，世外文章物外天。望压东亭真长者，时瞻南极祝华年。名田负郭科从薄，钓艇横江棹向前。乘鹤驾龙多浪语，诸郎驷马即群仙。

谢清爱五首 其四

春风次第向人旋，笑指文昌问老天。云赋逢杨应有日，穷途哭阮亦多年。久翻禹浪鱼高奋，暂到秦关马欲前。会看蒙山得仙诀，羡门开口便成仙。

谢清爱五首 其五

白酒新篘向客旋，东君豪放是谁天。沙抟宦海三千界，香汹泥涂十六年。北斗光腾云汉表，西山壁立栋梁前。瀛洲早许投双足，愿作排来第九仙。

赞节寿五首 其一

旁搜列女漫周旋，路出城西别有天。三五纲常皆步步，依稀龟鹤自年年。已推粉黛还身外，却见斓斑舞膝前。剩有紫霞杯玉案，华阴何事觅神仙。

赞节寿五首 其二

饱看熹微斗柄旋，玉冠高顶是皇天。妇人自笑嗤男子，造化从渠派岁年。金女曾来如有约，共姜之外更无前。也应跳入蟠桃会，学得云笙和月仙。

赞节寿五首 其三

时光流转玉衡旋，母寿千筹子二天。菊水和甘堪此泊，梅花香冷是何年。芳名皓日留身后，世事浮云顿目前。试问绿华能此否，半为贤母半为仙。

赞节寿五首 其四

不管世情似磨旋，丹心刚有不移天。松筠凌雪三千丈，房闼流芳五百年。日会乌衣翔臂上，时看青鸟舞阶前。尘埃谢绝春长在，疑是蓬莱第一仙。

赞节寿五首 其五

春雨秋花共转旋，玉炉香袅拜青天。浮生有志皆随梦，中壸无书不记年。贤母未应居孟后，诗人安敢列卢前。贺筵当日龙觥处，滚滚还谁作醉仙。

福建巡按攒入秋闱试士

行行奉命攒催程，渔父无知问姓名。数日未应亲舍远，百年惟爱太阶平。天风大辟千人扇，海岳长悬万里灯。舟子不知行客计，闽城桃李向谁青。

赞荣寿匾额

岭表昭垂阿母名，寿筵时震管弦声。地曹有善休祥远，天道无私雨露零。桃笑三偷金屋蔼，酒浮千日玉船轻。喜看香篆烟蛇袅，袅入斑斓舞袖馨。

赞存耕毛君号

卧老青山五十年，稻田不种种心田。谁云寸地少生计，须信仁人多福缘。用尽机关嫌俗子，等閒潇洒似神仙。从今门闬还高大，好看儿郎驷马鞭。

赞我桥号

山涧涓涓不断流，一桥风月肺肝收。梅花点句春和我，竹叶陶情老到头。管甚阴符授圮上，欲缘石柱过罗浮。知君不放虹云卧，生怕栏杆碍斗牛。

赞莲所周君号

长夏莲生且渐舒，是谁向此独恬愉。孤根郁郁何神也，半亩青青最妙欤。红瓣飞时忙粉蝶，绿波皱处戏金鱼。花神最爱周夫子，五百年前两度俱。

赞西圃号

何处清幽圃筑西，一帘风月四山低。梅花戏雪春模样，酒兴撩诗道范围。青眼辟从天外放，白云轻傍帽檐齐。高斋独抱焦琴坐，漫听松声百鸟啼。

赞龙所号 其一

龙所芳名祇羡君，云端物表自精神。韬光认作池中物，点眼愁惊壁下人。韩愈门前唐室梦，孔明庐暖汉家春。祇因解负庖羲画，说到于今剩得亲。

赞龙所号 其二

清虚一所卧人龙，寄傲人龙迈古风。懒向云霄布霖雨，乐从山水觅仙踪。当年诸葛还承召，今日欧阳不受封。深得三槐王祐趣，欲留来裔作三公。

花朝怀同社兄弟

相思憔悴到花朝，留滞天涯问渡遥。飞梦半随千里月，离情长逐一江潮。莺声宛转翻金缕，燕语凄清近玉箫。触景不堪增怅望，垂丝烟柳锁河桥。

不染上人斋中留宿

十载谈玄愧未真，何如今夕倍通神。坐残石上三更月，證尽人间两世因。茶熟正须棋局稳，香销犹爱竹床新。随缘处处心皆佛，破衲原来不染尘。

勉诸弟学

汝兄旧学在羊城，深夜咿唔不彻声。一举成名非易得，诸生对卷好求精。也知天爵来人爵，须信身耕让笔耕。北极洪澜深著眼，凭将脩举步南溟。

题扇面画

春柳舞江干，春水弥江岸。孤舟坐钓翁，举目南天雁。

七夕感怀

卧病忽惊秋，剖瓜满彩楼。有怀情不寐，新月曲如钩。

十九岁赠星士梁月溪

平星玄妙月溪多，算我名标己卯科。今日果然科己卯，天机无亦奈公何。

贺希周得子

今朝横棹溪南下，偶值三兄产玉儿。欲识个儿到底处，五云呈色我来时。

和溪南

溪南老大兴何如，散诞琴书乐海涯。多病几时堪策马，风花吟遍始还家。

书舍咏

秋萼春开是所期，湖山精舍读书时。举头折桂今年事，试看谁簪第一枝。

送别次韵三首 其一

万仞云衢拟子登，一鞭归马激谁膺。今宵肯歇归与兴，还看中秋月色明。

送别次韵三首 其二

权力当年笑吕登，皇王事业系予膺。与君饮到堪期处，尚有庐中坐孔明。

送别次韵三首 其三

如天斯道岂难登，有孔铸颜便服膺。今日与君须尽醉，藤萝石上月将明。

除夕汇诗

一杯频酌酹诗魔，月夕风晨赖汝多。吸取云烟藏玉匣，凭谁书就换笼鹅。

伯子与美人对奕得于窃见拈得知字

连环劈破两情痴，敌手那容隔眼知。几劫鸳鸯情不尽，燕飞还待落花时。

眼病承友诏谈诗答之

病来旬日负新缘，青白双眸任倒颠。闻道新诗誇郢调，何人赓和百花前。

眼病调药

谁分石火到床头，甘草空怜手自抽。怪底半生青白眼，一朝炙热枉相投。

送别

珠泪纷纷欲断猿，贫交无事祇多言。相思若此蘼芜草，一路随君到故园。

春兴诗卷次韵四首 其一

风光此夜与谁同，剔尽银灯照眼红。之子莫辞玄石醉，酒钱已付隔邻翁。

春兴诗卷次韵四首 其二

投机议论我君同，座上何须一点红。竟夕能为文字饮，似泥谁敢笑仙翁。

春兴诗卷次韵四首 其三

羊裘两袖拂花庄，肯著人间等辈裳。酒后形骸都不记，却疑今日有严光。

春兴诗卷次韵四首 其四

东南笑话向梅庄，舞破春风是此裳。酒兴寻常行处遣，人生容易度时光。

中秋次韵

水为月之精，月乃天之镜。除却春夏节，惟秋得金令。金水相生焉，光辉故井井。一年几中秋，达人所以兴。家酿浮玉壶，山芋烹铁鼎。金谷诗将成，彭泽醉欲醒。最爱赵知微，识破天形影。共登天柱山，不愁仆马病。出门无复碍，绰绰任所骋。玄鹤一声过，此机谁与领。天上有圆光，人间无穷境。耳听霓裳歌，手握玉麈柄。五百负元回，三万乾坤迥。因此良月夜，浩然生万景。

