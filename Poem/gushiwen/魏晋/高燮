name : 高燮
introduce : 高燮，字季和，高允、高推弟，勃海蓚人也，有文才。太武每诏征，辞疾不应，恒笑高允屈折久官，栖泊京邑，常从容于家。州辟主簿，卒。孙市宾，永熙中，开府从事中郎。
link : https://so.gushiwen.org/authors/authorvsw_dc749b327909A1.aspx

吊庞檗子即题诗词遗稿

沈吟郁处笺愁地，历劫频年厌世人。自吐孤怀入绵邈，独携奇泪动凄辛。低徊每觉情无尽，俯仰谁怜迹已陈。欲向灵岩问樵唱，残阳莽莽下城闉。

念奴娇 闻清五大臣遇刺感赋

车场如市一声雷，震破双双两耳。面血洒将黄马褂，几点鲜红竞美。药雨无灵，弹烟空掷，枉学屠龙技。大索不得，莫是远飏去矣。却惭荆聂遗踪，虚无劳躅，如汝差可喜。碎魄零魂犹战栗，屋上骂声又起。巡警汗喘，赏悬百万，秦法殊难持。燕云莽荡，暗杀风潮未已。

百字令 题桃花扇

模糊张眼，看江山无主，舆图换稿。一幅沧桑谁堪画，肠断秣陵秋老。衰草凄迷，夕阳惨淡，旧泪知多少。零香残粉，付与声声啼鸟。最恨烛灺烟消，歌终梦醒，门户空争闹。国破家亡无所剩，赢得数株红蓼。孽子孤臣，渔夫樵客，冥冥鸿飞杳。识时俊杰，出山惟恐不早。

浪淘沙 题《小雅楼集》

歌哭几时休。难以消忧。凄清身世冷于秋。一卷灯前开不得，侬亦工愁。时事泪长流。痛说金瓯。莫将哀怨诉从头。何况今宵风雨急，独上危楼。

满江红 题《张苍水集》，用岳武穆韵

破碎河山，叹一缕、残魂欲歇。谁肯信、书生报国，竟成义烈。慷慨悲歌江海水，寂寥夜哭沧桑月。抚须眉、搔首看天狼，同仇切。报仇志，酸如雪。华夷界，安能灭。但春秋抱住，完全无缺。臣节苦尝熊鬼胆，觉旌红染黄炎血。问何时、扫荡犬羊群，还京阙。

临江仙 感怀

大好江山谁是主，几时扫荡腥膻。痛遭宰割恨难填。神明胄裔，民族太颠连。汉水无波自由死，沉埋二百余年。中原难复旧衣冠。同仇踊跃，努力再开天。

金缕曲 怀旧

终日愁眉锁。最堪怜、胸中抑郁，有怀难写。遏住泪珠千百斗，不向人前倾洒。血愈红、点点零星下。汉官仪，安在也。黄昏露滴鸳鸯瓦。入秋来、风雨凄其，更阑灯灺。纵有匣中三尺剑，争奈蹉跎未把。好神州、惊心胡马。芳草残魂思故国，建共和、威德声华夏。梦回时，叹全假。

满江红 题冬青树，步书中宋昭仪王清惠驿中题壁原韵

满目沧桑，已无复、赵家春色。最难堪、乾坤板荡，犬羊登阙。肠断故宫环佩底，变生列圣山陵侧。叹堂堂、万古汉官仪，都消歇。擎天柱，一朝绝。亡国痛，向谁说。剩冬青树上，杜鹃啼血。野老独听南内雨，孤臣恸哭西台月。奈而今、大好旧河山，仍残缺。

百字令 题香祖楼，即用书中池上联句李若兰和作原韵

良缘美满，却谁教一着棋差，转成愁戚。历劫余生人似梦，叶落闻虫唧唧。才盼将归，便歌长恨，辜负郎怜惜。自伤薄命，魂也何须寻觅。当日燕婉同栖，温柔共享，万缕情丝积。三秀连枝香到骨，忍令一枝影只。恋叶如胶，爱根似漆，岂意天难必。从今已矣，挥手何堪忆昔。

浣溪纱 题牡丹亭还魂记

一点痴情不自持。三年地下费相思。牡丹亭畔是佳期。旧梦依稀肠欲断，夕阳明灭泪如丝。汉家可有返魂诗。

高阳台 题风洞山

汉月萧条，胡笳断续，忍看满地斜阳。万种牢愁，故宫犹剩红墙。酸辛莫把从头话，负恩儿、甘作降王。最堪伤。两颗头颅，一样收场。青衫红粉飘零矣，甚鸾颠凤倒，要问苍苍。如此因缘，天公怎太荒唐。裙钗却抢千秋节，坐蒲团、兀自思量。忽回肠。埋近忠坟，魂魄皆香。

一剪梅 题天梅“万树梅花绕一庐”卷子

空山指点影濛濛。来也无从。去也无踪。此中只有暗香通。可受西风。不受东风。知君结想渺难穷。撇了猩红。隐了芳丛。展图我泪比花浓。真是相逢。梦是相逢。

台城路 题汉宫花

故宫回首真凄绝，剩魄残魂何似。抚镜生怜，容姿憔悴，毕竟飘零谁使。不如归死。纵乐操南音，聊复尔尔。满眼神州，夕阳无限胡笳起。好梦心头关住，记天颜相对，熏风绕指。劫后青山，恨余红泪，一曲成声变徵。冠裳如此。问江水滔滔，怎能洗耻。俯仰沧桑，忍把瑶琴理。

湘月 丁未三月泛舟西湖，遥步龚定庵韵

夕阳如画，媚六桥柳色，风流娟丽。柳外笙歌桥外舫，万顷波光无际。花落愁多，春寒梦殢，不展东风意。鹧鸪生劝，未容料理归计。好是堤绕围青，潭空凝碧，人影娇扶起。祠宇园林浏览遍，更向禅林暂寄。山笋清甘，湖莼滑腻，迥异家乡味。者番咀嚼，便思老我云水。

一剪梅 初至吴门即事

湿云漠漠雨初收。才别杭州。又到苏州。金阊门外此勾留。花似颜羞。月比眉修。山塘七里要穷游。春亦温柔。人亦温柔。今宵特地与妻谋。准备兰舟。去荡清流。

丑奴儿令 游留园

沧桑变换寻常事，昔日刘园。今日留园。多少门前车马喧。衣香鬓影匆匆见，人自销魂。我自惊魂。水阁台廊总梦痕。

浪淘沙令 别苏州，在汽车中作，是日为三月十九日

大好艳阳天。春在谁边。闲花野草不胜妍。蓦地呜呜声里听，何处啼鹃。令我思绵绵。旧恨重牵。回头山色总堪怜。肠断甲申亡国泪，都化愁烟。

买陂塘 重游烟雨楼

二年前、鸳湖曾到，斜阳来问烟雨。那时犹记春归后，满地落花如絮。怀往古。便解得凄凉，解得伤心赋。沉吟不语。听衰柳鸣蝉，声声细碎，似识悲秋苦。休重数。更惹今番酸楚。此游兼乏俦侣。无心久向空庭玩，独倚阑干容与。君看取。剩有这、枯荷数梗临风舞。不成情绪。去败壁颓垣，几回寻觅，尚写旧诗句。

忆江南 题李后主词

情无奈，回首事如尘。秋月春花同梦过，晚风朝雨更愁侵。此境怎能禁。沉吟久，泪下太无因。万种凄凉含思怨，一般滋味动人深。亡国有哀音。

疏影 残梅

零香犹馥。正阑珊别意，还住芳躅。幽梦凄清，寒雨黄昏，肯被东风吹逐。孤心却恨春无赖，岂愿游蜂往复。故宁甘、憔悴姿容，品耐横空寒玉。他竟无人爱惜，万葩齐取媚，韶华纷触。独有斜阳，如怨如痴，照向篱边巷曲。杜鹃原是消魂鸟，惟冷对、余花痛哭。剩南枝、月苦烟荒，彷佛傲霜秋菊。

缠绵调 自题拜鹃室词

剩锦零丝花样，请君休笑。饰时妆、原非了了。南窗自绣伤心稿。明月深宵，奇泪盈怀抱。步庭前树底，将身拜倒。冷清清、残魂缭绕。啭娇喉、苦向啼鹃说。身世凄凉，与尔真同调。

金缕曲 剑公结婚之前数日，成金缕曲一阕，感此新欢，顿触旧绪，音极凄艳，索为和词。爰步其原韵，即以为贺

恨逐秋风去。纵频年、天涯飘泊，芙蓉北渚。红烛新欢圆好梦，今日旧愁无与。尽抱得、名花解语。我欲赠君无所赠，拟留声、及其关雎贮。歌一曲，双双伫。回头故国皆离黍。唤卿卿、相将携手，一■托处。私爱公仇难舍却，把剑同看牛女。试仰诉、神仙伴侣。满地胡尘谁净土，问几时、汉日光如许。定情后，凄吟绪。

买陂塘 吊明故宫

冷斜阳、南都旧事，伤心有恨难赋。乱砖片瓦皆尘梦，怪底残山如诉。无证据。问宝座金銮，一例模糊处。龙蟠虎踞。剩故堞凄凉，任他毁卸，车载驴驮去。荒芜久，不见衰烟寒树。谁怜宫殿狐兔。五龙桥上频回首，禁水无情暗度。休恋顾。怕泪洒秋风，触物将倾注。沧桑计数。念历历兴亡，终成宿草，此理从今悟。

点绛唇 病中

一榻支离，恹恹睡梦无凭据。不成情绪。听遍黄梅雨。除却呻吟，没个商量处。烟痕语。纱窗暝处。恐与魂飞去。

浣溪沙 其一 宛叟诗来，述花朝前一日事，读之菀结，爰填此解，以寄怀思

节近花朝爱薄阴。芬芳老更惜花深。春愁愁入百花心。修到梅花犹厄岁，从来佳卉不成林。十分惆怅托沉吟。

浣溪沙 其二 题何小山七榆草堂词残稿

稚柳新波费苦思。叔源去后欲何之。于今复见小山词。城北断肠芳草日，玉壶落月碧烟时。零笺残梦一丝丝。

南歌子 旧历七夕为新历八月十九，戏对双星，率成此解

卐字同心结，花针七孔穿。翠梭织罢思缠绵。准备宵来好梦十分圆。仙界仍今夕，人间似去年。银河依旧鹊儿填。不道佳期误了卌余天。

忆旧游 其一 题周实丹烈士遗集

记年时握手，送抱推襟，情绪缠绵。各茹沧桑泪，但相看不语，洒向谁边。秋风黄叶满地，痛哭孝陵前。更醉里题诗，酒酣耳热，共擘吟笺。凄然。惨难别，索梦醒灯残，分散如烟。报道天声动，待长驱北指，扫荡腥膻。烽火兵戈骚屑，消息久停传。忽霹雳飞来，头颅乱世空弃捐。

忆旧游 其二

正匈奴未灭，战死沙场，死亦安便。击楫渡江去，见胡氛犹恶，猛着先鞭。那知义旗甫举，罹祸剧堪怜。叹国法难伸，奇冤虽雪，应憾重泉。愁煎。怕追念，把旧影前尘，反复诗篇。读到伤怀处，似声声弹出，急管哀弦。况复平生隐恨，未了海棠缘。料碧血长埋，千年定化啼杜鹃。

徵招 题王船山鼓棹词

孤灯冷对婆娑影，毕竟愁肠难断。举目尽沧桑，可有人思汉。故枝空自恋。只写出、鹧鸪声怨。地老天荒，但南无北，海枯石烂。苦忆好春归，烟花散。一寸情怀缭乱。伫立盼佳期，比天涯还远。残红看不见。想消受、泪珠无算。而今我亦最伤心，怕临风重按。

浪淘沙 其一 梦中得首二句，因成此阕

秋梦冷于莼。欲化烟痕。梧桐疏响扑栏频。风雨凄迷人不寐，无限黄昏。一榻隔凡尘。瘦骨嶙峋。绕阶络纬作哀呻。听到宵阑犹断续，似我吟魂。

浪淘沙 其二 病将匝月，花事谢矣，倚此志惜

咫尺等天涯。隔了窗纱。料知庭草已如麻。开过荷花都不见，又过薇花。帘外夕阳斜。花落些些。微风吹起便成霞。影倘似花花似影，病更怜他。

暗香 落梅

空劳怅望。向水边篱落，闲寻闲访。偏是东风，桃李枝枝各争放。今日与君言别，眼看这、波翻雪浪。但撩来、花片零星，一例深深葬。海样情无量。更取烹茶，涤将肺脏。痴怀谁谅。细嚼残英空半晌。我自替伊凄怆。非欲避、百花头上，不忍见奈何天，繁华万状。

金缕曲 题秋棠图，为周无尽作。无尽又有棠隐女士小传，叙恨凄楚，盖伤心人也，为填此阕

此事真无奈。没来由、动人倩影，亭亭增态。两种秋思浑似梦，梦里缠绵何似。忽断送、凄凉身世。一缕残魂仙去也，恐夜深、应化啼鹃泪。长已矣，竟谁使。断肠莫把相思寄。到如今、深藏金屋，花枝委地。纵有画工神妙术，写得渠侬品意。这别样、伤心难绘。天付多情吾已悔，愿与君、同证枯禅味。否则向，花间死。

海棠春 再题秋棠图，即为棠隐述意

含情脉脉常凝睇。银烛畔、残妆慵理。憔悴可怜侬，挥手休提起。墙阴一带伤心地。花落去、坠欢难记。秋雨又秋风，谙尽愁滋味。

齐天乐 题哀蝉沧桑红泪词后

美人脉脉临风倚，阑干夕阳如诉。叶病成红，花啼有泪，总是者般凄楚。谁教延伫。但蹙损双蛾，蕴愁难吐。湿透罗巾，抱琴背立甚情绪。伤心料他无数。道沧桑影事，侬能记取。故国残灰，芜城宿草，旧梦重重尔许。知音未遇。便弹向空山，寂无人处。死尽南风，一声声更苦。

相见欢 本意

多情容易凝眸。莫含羞。可许朝朝伺汝看梳头。何处住。商量语。住温柔。着意怜侬携手上眉楼。

减兰 鹓雏以所著红豆书屋近词见示，赏以小词

深情如是。愿种漫天红豆子。两字相思。葬向心头一点痴。春风微逗。何事干卿池水皱。幽梦迢迢。酒浅愁深骨也销。

临江仙 当湖偕内子同游瀛洲书院

科第污人根性贱，登瀛好梦成空。笑他名士可怜虫。人文都阒寂，枉说此间雄。三月春寒犹料峭，桃花片片飞红。阑干并倚太匆匆。楼台看倒影，湖水自生风。

柳梢青 寒食日报本塔寺晚眺

是雨余天，是消魂节，是夕阳天。小住匆匆，尖寒恻恻，薄病恹恹。僧寮暂此参禅。遥望处、湖山可怜。将酒浇愁，将花献发，将梦游仙。

百字令 题钝剑花前说剑图

苍茫狂忆，记年时壮志，几番宏论。杀贼降魔真易事，材略纵横动听。奇致飞霜，芳容妒月，怀抱交相并。风尘倦矣，寒光犹自难近。那信万里归来，悲歌抑塞，豪气垂垂尽。绝好龙泉谁拂拭，匣里鸣声如恨。凭我温柔，销他慧侠，两两心同肯。名花饶舌，一朝快剑锋钝。

临江仙 题姚石子伉俪浮梅槛检诗图

略费商量相缱绻，频挑纤指轻轻。嫩涂学句太痴生。湖波看动荡，赢得墨欹倾。小叠吟笺携手坐，青山红袖多情。高歌低唱两分明。移舟杨柳下，双桨复双声。

喜团圆 题寄尘所著弱女飘零记

飘萍断梗，偶然相聚，生死恩情。鹣鹣鲽鲽，娇娇怯怯，假假真真。两般憎爱，万端疑信，一样无凭。红红翠翠，兄兄弟弟，我我卿卿。

十六字令 其一 心岫词人倚调题石子浮梅再泛图，颇饶佳致，余亦继声

浮。携手西湖一再游。波双注，人坐木兰舟。

十六字令 其二

梅。一夜孤山万树开。如相识，一一点头来。

十六字令 其三

图。几度湖山梦不孤。忘机侣，鸥鸟惯相呼。

减字木兰花 美人笑，一厂有此阕，鹓雏和之，余亦继声

嫣然觌面。不合凝眸端相遍。靥晕红涡。粉颊平添润似酥。娇羞佯騃。我见犹怜难自解。倩辅撩人。轻吐樱桃妙入神。

新雁过妆楼 题钝剑听秋图

大好江山。斜阳外，鸣蛩如诉寒烟。雁来时候，犹剩几树寒蝉。遥想有人频侧耳，无言悄立晚凉天。蓦凄然。谁将此景，移汝灯前。我亦悲秋能赋，把年年旧稿，写上蛮笺。读向临风，此中多少缠绵。化作商声万叠，应飞绕、高梧疏柳边。君听取，怕萧萧瑟瑟，瘦了吟肩。

清平乐 题高野侯小像

齐年宗契。标格神仙比。春在先生畴可媲。同占湖山清气。西泠几度沧桑。君家犹剩荒庄。只是画梅圣手，封侯更许称王。

卖花声 夜读磨剑室词集，集定庵句题之

吟淡口脂痕。泪也纵横。亦狂亦侠亦温文。一卷临风开不得，人瘦三分。梦醒转沉吟。细剔龛灯。词家从不觅知音。辛苦痴怀何用诉，似我秋心。

浣溪沙 寒琼属题裸体美人画幅二阕 其一

禁得芳魂暗自销。软温无碍赤条条。羞眸斜睇涌红潮。鬓发低垂云半堕，花枝初着雨难描。撩人春色殢人娇。

浣溪沙 其二

可有痕留臂守宫。纷香一折藕玲珑。花阴艳叠锦衾红。螓首蓬松筛万缕，鸡头朗润睹双峰。由来色相示人空。

蝶恋花 花朝日作

卷起湘帘搔首伫。寂寞闲庭，空见斜阳去。万种愁思无着处。缠绵欲向花魂语。墙外杜鹃啼不住。啼得声干，似诉花无主。昨夜东风风又雨。梅花吹落知无数。

菩萨蛮 题燕子笺传奇

多情燕子真痴绝。凭他做就鸳鸯结。决策净胡尘。相看面目真。丹青曾巧逗。双捣巫山岫。一样艳如花。桃红一点差。

一痕沙 题武林同游照片

依旧能狂未死。惟我与尔有是。回首六年余。景全殊。打叠吟魂一串。飞向段家桥畔。如此好湖山。莫思还。

浣溪沙 题西泠雅集照片

十载闻声慰渴思。衫痕帽影各参差。红阑干处日迟迟。碧草铺阶长似带，垂杨倚槛绿成丝。沉沉庭院我来时。

减兰 题三潭泛舟照片

正襟危坐。一叶扁舟人七个。何处停篙。卐字亭间九曲桥。相携吟侣。印到三潭情几许。打桨烟波。湖水湖风莫管他。

罗敷媚 题清波弄影照片

屯田妙致元龙气，两样风姿。一样情痴。各动榛苓彼美思。文章歌舞俱超绝，艾艾期期。扑朔迷离。对影清波逐队嬉。

少年游 为春航题名小青墓作，用虑尊韵

一杯酬尔各怆神。风雨断人魂。芳姓同留，舞衣错认，非假亦非真。登场描出伤心稿，曾现女儿身。碎恨零愁，哀丝豪竹，一样可怜人。

虞美人 观来生缘新剧，择其尤感人者记以小词

千磨万劫难消恨。箕豆甘同命。而今倩影有谁怜。凄绝声声低诉小坟前。刹那一面因缘浅。患难相流转。原来夫婿是多情。世世生生毕竟负卿卿。

临江仙 观家庭恩怨记新剧

万箭攒胸肠欲断，当场一哭难胜。牵衣挽袖剧酸辛。哥哥行不得，声泪已如倾。蓦地奇冤何处诉，呼天天也无灵。可怜到死未分明。鸳鸯生拆散，骨肉太无情。

巫山一片云 题方瘦坡香痕奁影录

女儿心性猜来惯。卷中恍睹桃花面。一字一销魂。销魂十二分。香痕留不住。奁影无凭据。只是忒关情。撩人影与痕。

端正好 题俞锦心女士端正阁诗

帘痕叠叠香痕篆。顿钩起、锦囊句满。兰闺镇日清如洗，闷还借，诗排遣。簪花小字蚕眠展。钟王格、自添幽媚。斯才惊绝休轻羡。定不是，寻常选。

浣溪纱 其一

更弛灯残梦暗惊。凝思枕畔怕分明。缘何方法遣凄清。毕竟国风非好色，从来吉士本多情。乱头粗服可怜生。

浣溪纱 其二

碧玉年华瘦可哀。家常衫子称身裁。为伊憔悴十分该。薄病恹恹愁似织，芳情脉脉泪成灰。心头起落一千回。

浣溪纱 其三

料峭春寒别恨新。传来消息没缘因。几回情泪揾红巾。解得颦眉心最苦，猜他深意话难真。奈何天亦断肠人。

浣溪纱 其四

牵得情丝几许长。恼人莫再细思量。思量日有九回肠。一点灵犀终不灭，三生幽怨倘能偿。纵教万死亦何伤。

浣溪纱 其五

往事重提泪有痕。天涯回首黯消魂。心期负了不堪论。好梦难从醒后忆，坠欢无复别时存。度针楼上月黄昏。

花非花 吴门晤沈休穆，以贱字吹万讹听秋佩，因来书畅论声韵之学，戏填此解答之

秋非秋，佩非佩。人有声，天有籁。吹来万窍本非同，信口成章无或碍。

长相思 其一 吊余十眉夫人胡淑娟，即题余君寄心琐语

是仙俦。是吟俦。第几东风到玉楼。商量好句求。貌温柔。韵温柔。怪道郎痴无尽休。言愁我亦愁。

长相思 其二

月添愁。雨添愁。迸作宵来泪共流。凄迷锦瑟秋。话从头。思从头。语琐情深不自由。都将彩笔收。

点绛唇 卧病惊秋

蓦地秋来，啼螀四面围灯起。一床如寄。葬向虫声里。夜静更阑，渐近阶前砌。秋滋味。月斜风细。枕畔分明记。

愁倚阑令 题王莼农十年说梦图

酒醒前事成尘。忒无痕。残月晓风何处是，禁销魂。迷离又近黄昏。分明记、昨夜星辰。弹指十年休便过，好重论。

卜算子 秦山塘泛棹作也。时久雨初晴，水没田舍

鸥梦屋庐间，人立菰浦杪。远树迷茫浸碧天，一朵凉云绕。橹划水纹圆，棹转波声峭。斜日微风点黛山，画意添多少。

采桑子 题恽南田先生遗照，为潘叔和临管世滢本

云溪小像渟溪笔，貌等渔樵。画比琼瑶。好向瓯香馆里招。虚怀高致谁传出，须鬓飘飘。箬笠萧萧。野鹤闲云依样描。

虞美人 泪

枕边愁听莺啼急。莫遣高枝湿。古笺写上一丝丝。多恐化成红豆为相思。月明沧海珠光冷。独对淋浪影。些儿掬取便成河。应是情天此物未嫌多。

相见欢 新七夕

离怀惯惹年年。忒堪怜。笑煞欧风做美一双仙。仙不老。相逢早。正炎天。借问香肌汗湿可成眠。

误佳期 旧七夕风雨

未奏霓裳仙乐。难睹人儿绰约。爱河恨海不分明，如此波涛虐。好梦几时圆，雾鬓蓬松掠。一宵月暗太无聊，又听天鸡喔。

恋情深 闰七夕

欢会今年三度。被嫦娥妒。妒他乌鹊屡填桥。把人撩。新凉天气似春宵。见惯不相饶。故试郎情深浅。半嗔娇。

玉京谣 袁寒云得卞玉京牙印，广征题词，填此寄之

亦是沧桑艳，梦影南朝，钤出朱文细。一捻红牙，恍睹倾城佳丽。问旧事、风月秦淮，证古佛、庄严妙契。难重理。桃花扇底，梅村诗里。些儿怀袖香温腻。把芳名，镇粉奁玉几。三百年来，浮沉流落何地。认当是、纤手曾亲，到此日、寸痕谁记。偏遇得，佳士袁丝能喜。

清平乐 天梅得里中钱氏所藏何猿叟致张诗舲手札，嘱题

东洲居士。妙语清无比。戏媵霜豪团扇底。十枝聊代精婢。寥寥三札留遗。楚弓楚得谁知。图卷游山盒子，羡他佳兴离披。

字字双 其一 题花魂蝶影之花魂蝶影图

心香袅袅温复温。芳情栩栩亲复亲。意痴恋重真复真。是花是蝶人复人。

字字双 其二

香多态媚娟复娟。脂红粉腻妍复妍。图中之人仙复仙。魂销影受欢复欢。

尉迟杯 秋夕偕冷禅泛舟孤山放鹤亭，乘月而返

孤山路。正日暮、客子行吟去。扁舟过了西泠，荡向残荷容与。梅林深处。有鹤冢、千年不飞舞。问荒亭、为甚名留，一声声答洲渚。俄觉入瞑湖云，对烟柳凝寒，着意无语。雁外鸥边黄昏近，延隔岸、灯光渐吐。更谁共、清游自赏，算除却、逋仙孰伴侣。待宵分、树杪明蟾，露痕襟袖如许。

浪淘沙 庚申九日查山登高

秋老气苍苍。山草微黄。了无风雨到重阳。旷野云横天浩大，我亦能狂。落日下平冈。无限荒凉。数拳乱石不成行。何处仙人遗迹杳，一带红墙。

醉太平 题许康侯盥孚之母夫人寿萱图

情真语悲。儿孤母慈。三株树折中枝。白萱堂鬓丝。恩牵梦离。恩深意微。谁言报得春晖。寿葡萄玉醅。

声声慢 辛酉岁杪，往宁车中遇雪，感横征事而作

絮飘柳秃，日暮冲寒，迷茫忽地满目。窗外痴云如梦，朔风何酷。残枝细草压遍，太无端、锦团花簇。便看取远山头，一片都成群玉。骨冷神清难俗。冰天里，我本此心冲穆。阆苑分明，安用报琼盈斛。饥鸿更怜冻雀，绕荒林、哀哀觅宿。汽笛唤，可唤起、春意转燠。

诉衷情 题春晖社选三集

辛勤蓄艾历三年。三起复三眠。良医肱经三折，似三叠奏哀弦。三舍避，卷绵绵。腹便便。三株树媚，三峡源长，三秀芝联。

卖花声 壬戌岁朝，不果香窟探梅之约，因倚小词记之

细雨湿林隈。冻滑莓苔。啁啾翠羽去还来。可是栖从疏影里，借问曾开。百树手亲栽。岁岁安排。今朝准备把花催。带水拖泥行不得，空约探梅。

齐天乐

生绡留得沧桑影，燕云怕重回首。夜雨联吟，秋灯絮梦，此乐于今难复。君还记否。记风景当年，夕阳疏柳。试看图中，泪痕应渍袖间透。形容莫惊冷瘦。晨星俄落尽，萧寥无偶。人去妖兴，时衰鬼弄，一样清谈非旧。凉波远岫。有老鹤孤飞，羽毛宜寿。早撇红尘，峭寒犹独守。

霜花腴 家晏赏菊，用梦窗自度曲韵

玉阶叠遍，爱冷红，秋容误认鸡冠。斟酒螯肥，剪灯花暖，西风料峭犹难。放怀量宽。早笑声、堆上筵前。说东篱、霜信频经，一庭佳瑟不曾寒。还把菊英争拾，喜缤纷插鬓，恍亸银蝉。苗待丛生，枝成连理，传诗共擘霞笺。漫催舣船。见墙头、凉月娟娟。照尊罍、错杂浓香，醉来同更看。

南楼令 其一 正月初六日茸城归舟，风雨不已，写此寄慨

急景逼残冬。兼旬雪更风。感劳生、人似征鸿。已到今年人日近，依旧是，雨濛濛。船尾响丁东。闲愁特地浓。倚篷窗、梦也惺忪。见说明朝春又至，惊老大，忒匆匆。

南楼令 其二 人日晴

拥被觉寒轻。朝来眼倍明。听墙头、鸟弄新声。为报晴曦窗外朗，仍道是，雪花莹。料峭步前庭。初阳向我迎。展微霜、竹叶频倾。昨夜窥人眉子月，争怪得，梦先清。

齐天乐 题徐仲可先德复庵觅句图

墨痕谁识当年稿，曾经劫灰三度。荡桨呼鸥，携筇策蹇，惯向斜阳来去。无言自语。引微妙天机，欲吞还吐。如此湖山，有人悄立断桥路。摊笺只应闭户。诗成高唱罢，水袂飘举。酒绿浇愁，灯红煮梦，好住烟波深处。奚囊满贮。便清响时闻，一瓢风雨。老屋低檐，个中吟独苦。

减字木兰花 粥叟遁庸两词丈以玉照见赐，余方游西湖，摄得一影，归即以奉报，并媵小词

投来双璧。交到忘年情不隔。泰日桥边。二叟皤然望若仙。须眉老丑。带得西湖清气否。寄与诗翁。可许灵犀一点通。

百字令 题葛毓珊先生三十岁蒲团遗照

当湖文献，论旧家应数，葛天苗裔。余韵流风长不尽，见说是翁高致。海国波涛，兵戈涕泪，回首都如寄。头颅无恙，神光时现眉际。谁许及壮年华，蒲团坐拥，便尔销英气。少日诗名惊里党，磊落嵚奇狂士。乡梦烟深，宦情云淡，老抱萧寥意。斯人难遇，披图动我遐思。

浪淘沙 其一 得朱粥叟遁庸两词丈以和了公作见寄，依韵奉怀

农圃手安排。秋净如揩。门前五柳与三槐。堤畔更栽桑八百，朝暮频来。霜菊似金钗。叠遍庭阶。看花蓺树乐无涯。远与高人相共赏，一证吟怀。

浪淘沙 其二 再用原韵戏柬粥叟遁用两丈

阊阖我能排。手把天揩。揩将天色绿于槐。携得霓裳仙子伴，拍掌狂来。天女拔金钗。掷向瑶阶。分明有梦到云涯。二客从余相视笑，如此襟怀。

蝶恋花 甲子三月十日龙华看桃之作

多少香车衔着尾。得得蹄声，更间呜呜汽。沉沉飞花吹落地。因风倒卷缤纷起。一路花香香不已。花底春浓，花外人儿腻。鬓影钗光连十里。桃源却在红尘里。

女冠子 其一 题文信尼画幅

是何意境。眼底烟云无定。莽平沙。旷野谁家笛，边关何处笳。荒寒峨岭雪，艳冶蒜山霞。更作千条柳，受风斜。

女冠子 其二

皈依经卷。法曲仙音空献。渺心期。丽质虔参佛，孤情懒画眉。苍师洪谷意，妙擅石涛姿。如此丹青手，几人知。

庆春泽 山庄牡丹大放，中有两株开作白瓣绿心及浅红黄心者，皆异种也，词以张之

暖日烘晴，轻烟破晓，满庭顿觉传芳。喜见花开团圞，留得韶光。胭脂粉黛休夸炫，殿春风、别具华妆。好端详。嫩绿微红，国色天香。由来富贵非相逼，只空山消小隐，亦足称王。独占林泉，居然顾影无双。名葩岂等寻常品，者妍姿、却抱刚肠。漫评量。笑煞人间，魏紫姚黄。

浪淘沙 重九登北高峰

策杖上高峰。浩荡吾胸。万方秋气四山同。纵览无分南北，海阔天空。路转遇长松。兀立当风。奇枝岁久欲成龙。巨臂横伸吁可怕，盘马弯弓。

清平乐 题沈鸿卿临沈周西湖图贺启明昆珠婚礼

青庐何处。西子河边住。深浅眉痕知几许。要向湖中鸳侣。春风双桨湖波。明明尔我相呼。一对玉人同照，商量赠个明湖。

浣溪纱 余有戏答叶观复立夏秤人小词，朱遁叟以闺情见和，爰叠前韵，更效两阕 其一

一袅腰支似怯生。闲庭草地不沾尘。玉衡系住几多春。仿佛秋千场上见，平分莺燕掌中轻。这般时候那般人。

浣溪纱 其二

何处惊鸿一桁生。似防罗袜惹微尘。漫评肥瘦驻秾春。临去秋波看欲语，攘来皓腕钏鸣轻。个侬底是我侬人。

百字令 题孙沧叟春申避地图，即用沧叟自题韵

孙登长啸，据绿杨荫里，闲参消息。谁令烽烟来遍地，胡马驰驱南北。兵盗豺狼，人民蝼蚁，有土皆焦黑。最惊心处，绛云灰烬纹织。故里卅万缥缃，同罹豪杰，我亦何堪忆。握手沧桑余涕泪，难免猖狂如逼。痛抚残编，聊搜长物，零落都无色。相逢一笑，当时空悔贪得。

十六字令 其一 题干醉剑明月楼图赠启明昆珠婚礼

清。一树松风静有声。高楼夜，人与月同明。

十六字令 其二

楼。家住南河河上头。河头月，都向望中收。

一剪梅

历劫重来梦里天。名是苏仙。姓是飞仙。凄迷鸾影写华笺。愁亦无边。恨亦无边。廿七年中几变迁。风也堪怜。月也堪怜。当时游迹渺如烟。山更凄然。人更凄然。

浣溪沙 其一 戊寅坡诞日，为寿苏小集于孙氏之弘一斋，主人出家藏冯少眉

一饮无名偕寿苏。须眉宛在尚能呼。神传古铁自如如。诗好每参仙佛旨，居闲常羡素蛮扶。奚童旁立笑承趋。

浣溪沙 其二

我后坡公九日生。少公八百四三龄。望公万一可曾能。气候当年占儋耳，风云此日起悲声。更教望古不胜情。

蝶恋花 冷禅、敬庵、蜕园合作枫菊竹石，属余题句

日暮天寒危石倚。丛菊黄时，枫叶红愈腻。一样经霜颜色异。者般冷艳分明记。峭立风前疏欲坠。无边芳情，稚菊亭亭翠。绝世高怀何处寄。传将秋末冬初意。

蝶恋花 其一 题寥天风雨图，图为履仁弥甥侍其大母扶病避难浦东三林塘而作

一夜俄惊怪鸟呼。仓皇烽火绕长途。天涯到处尽萑符。东浦潮声方激浪，西山日影渐沉嵎。于今林外有啼乌。

蝶恋花 其二

回首年时感不禁。重闱恩比海逾深。报刘心事总沉沉。赁庑羁栖经九载，寒塘小住记三林。披图我似听媭砧。

醉太平 怀沧叟

时危信稀。思多梦肥。祝他寿考维祺。比君家叶飞。闲吟懒题。柔毫懒挥。伊余闭却荆扉。向窝中静栖。

望江南六十四阕 其一

山庐好，得似古人无。虽逊南阳桑百本，却超彭泽柳千株。多少不妨殊。

望江南六十四阕 其二

山庐好，一角对秦山。顽石飞来钟秀气，洞天深处露烟鬟。古寺夕阳殷。

望江南六十四阕 其三

山庐好，即此是深林。绿水弯环如有意，白云来去本无心。不受片埃侵。

望江南六十四阕 其四

山庐好，春转岁初朝。鱼蟹村中闻爆竹，鸡豚社里听饧箫。风软纸鸢高。

望江南六十四阕 其五

山庐好，园圃惬幽寻。梅折一枝香到骨，兰开几朵素盟心。孤抱自深深。

望江南六十四阕 其六

山庐好，树密鸟声齐。节奏音清鸣百舌，笙簧韵协啭黄鹂。尽日客来稀。

望江南六十四阕 其七

山庐好，亭榭起湖滨。屋外有堤环四面，门前列石坐千人。幽敞十分春。

望江南六十四阕 其八

山庐好，临水野人家。笋为雷多齐破箨，芦缘春涨碧抽芽。新竹数竿斜。

望江南六十四阕 其九

山庐好，春满浩难遮。映水无言红杏树，临风欲语碧桃花。绮丽又高华。

望江南六十四阕 其十

山庐好，玩物亦当歌。芍药花开同佛面，棕榈笋长似波罗。永矢考槃阿。

望江南六十四阕 其十一

山庐好，一笑物能容。傲慢向人鹅步稳，迷离对我兔睛红。何必辨雌雄。

望江南六十四阕 其十二

山庐好，偶尔品花颜。却厌牡丹称富贵，颇嫌翠玉太酸寒。最是大方难。

望江南六十四阕 其十三

山庐好，寒食例分荷。屈指花开如月满，并头莲种逐年多。培养莫蹉跎。

望江南六十四阕 其十四

山庐好，湿雨正初晴。上水虾蟆群结队，出林鸠雀聚欢声。佳节近清明。

望江南六十四阕 其十五

山庐好，俯仰味醰醰。水际白鸥飞上下，梁间紫燕话呢喃。人向静中参。

望江南六十四阕 其十六

山庐好，虫鸟一时栖。蜕蛹美逾蝴蝶美，子规啼后鹧鸪啼。耳目两迷离。

望江南六十四阕 其十七

山庐好，诗句北窗敲。碧影参差慈竹室，朱栏掩映岁寒桥。杨柳万丝摇。

望江南六十四阕 其十八

山庐好，风暖日迟迟。蜜已酿成蜂力倦，花方开处蝶情痴。蚕到欲眠时。

望江南六十四阕 其十九

山庐好，邻舍话联欢。守户犬凶宜有禁，犁田牛老不胜鞭。我见亦加怜。

望江南六十四阕 其二十

山庐好，农事试秧田。群鸭暖浮红掌逸，万蛙争闹绿衣翩。车水上平阡。

望江南六十四阕 其二十一

山庐好，畦垄菜花肥。嫩茁茅针连茹拔，忙催布谷带声飞。无数绿阴齐。

望江南六十四阕 其二十二

山庐好，梅雨气氤氲。蚓始出泥圈作篆，蜗能上壁写成文。五典或三坟。

望江南六十四阕 其二十三

山庐好，长日渐如年。采取蔷薇花作露，晒将苜蓿草生烟。打麦趁晴天。

望江南六十四阕 其二十四

山庐好，万木四围遮。拂槛两行甘露叶，当门一架紫藤花。此处是吾家。

望江南六十四阕 其二十五

山庐好，爱博漫轻夸。只为惜花宜剔蠹，何妨打草欲惊蛇。不许去蟠蛙。

望江南六十四阕 其二十六

山庐好，节物不论钱。连串樱桃红的的，堆盘角黍绿绵绵。真觉口流涎。

望江南六十四阕 其二十七

山庐好，佳果种成行。紫蒂满筐梅杏熟，金丸万颗枇杷黄。童稚喜尤狂。

望江南六十四阕 其二十八

山庐好，玩笑手蒲葵。土垤时鸣长颈鹳，玻缸曾蓄绿毛龟。亦足恣谈麾。

望江南六十四阕 其二十九

山庐好，缓步向前津。桑葚摘来甜似蜜，柳棉飞去覆如茵。浓绿戏藏身。

望江南六十四阕 其三十

山庐好，策杖一盘纡。草际跃过青蚱蜢，路旁蹲得老蟾蜍。物态野而迂。

望江南六十四阕 其三十一

山庐好，众卉逐光昌。五月榴花明可照，百年柿树欲争长。透过屋檐墙。

望江南六十四阕 其三十二

山庐好，人物两无猜。手供瓶花兼蝶至，肩垂岸柳带蝉来。妙趣画难该。

望江南六十四阕 其三十三

山庐好，生意盎然长。鸡抚群雏争护母，猫生一子宛如娘。物类亦慈祥。

望江南六十四阕 其三十四

山庐好，物各养其天。池面曝晴鱼入定，枝头避暑鸟参禅。莲叶正田田。

望江南六十四阕 其三十五

山庐好，初暑御单衣。点水蜻蜓当面立，迎风蝙蝠掠肩飞。缅想浴乎沂。

望江南六十四阕 其三十六

山庐好，人静夜乘凉。槐影移窗偏漏月，莲苞含蕊自闻香。更喜切瓜尝。

望江南六十四阕 其三十七

山庐好，无物不忘机。洗砚招鱼吞墨饱，曝书遇蠹食仙肥。他日或能飞。

望江南六十四阕 其三十八

山庐好，风细动轻裾。蝇欲集时将尘佛，蚊当聚处把烟驱。何必过伤渠。

望江南六十四阕 其三十九

山庐好，阵雨起晴空。荷盖高张珠滴沥，桐音微戛玉琤琮。炎暑散清风。

望江南六十四阕 其四十

山庐好，弄巧试模型。偶琢树根成矮几，喜编瓜蔓当围屏。亦觉小珑玲。

望江南六十四阕 其四十一

山庐好，我本不材才。豕栅何妨闲诵读，羊群亦足小徘徊。人笑指书呆。

望江南六十四阕 其四十二

山庐好，物换境迁流。结网蜘蛛才送夏，絮砖蟋蟀又鸣秋。随遇我无求。

望江南六十四阕 其四十三

山庐好，安乐可名窝。绿橘黄橙生树满，白苹红蓼占秋多。岁月此婆娑。

望江南六十四阕 其四十四

山庐好，灭烛起帘钩。萤火随风飘葛帐，虫声如雨上高楼。一榻卧深秋。

望江南六十四阕 其四十五

山庐好，秋气总澄鲜。几架豆花风细细，半湖菱叶露娟娟。凉意不能传。

望江南六十四阕 其四十六

山庐好，夜夜听虫忙。织布居先经布后，发声始短继声长。肇锡合名娘。

望江南六十四阕 其四十七

山庐好，忙事比人多。晨起阶前怜斗蚁，夜来灯下救飞蛾。悲悯付微哦。

望江南六十四阕 其四十八

山庐好，凡卉尽风流。鹤顶明如仙风额，鸡冠矮似老人头。绝妙一庭秋。

望江南六十四阕 其四十九

山庐好，泛棹向山塘。初日淡烟描曙色，夕阳红树染秋光。疑在虎丘旁。

望江南六十四阕 其五十

山庐好，居士足闲闲。大木千章阴蔽野，黄花万木叠成山。觞咏尽开颜。

望江南六十四阕 其五十一

山庐好，时序烂成霞。夏似春光桃夹竹，老逾年少叶如花。诗句发天葩。

望江南六十四阕 其五十二

山庐好，与物共闲舒。栩栩遽遽人是蝶，洋洋圉圉我非鱼。或者不能如。

望江南六十四阕 其五十三

山庐好，小病也无名。螭壳窗间穿日淡，虾须帘外逗风轻。一缕药烟清。

望江南六十四阕 其五十四

山庐好，雨后稻苗肥。十亩桥头邻叟语，六弓湾口钓船归。树杪初斜晖。

望江南六十四阕 其五十五

山庐好，耕读慕商须。学稼艰难常有愿，勘诗风雨亦成图。识字老农夫。

望江南六十四阕 其五十六

山庐好，连日早霜浓。篱畔女萝犹吐艳，堤边乌桕欲争红。未必让丹枫。

望江南六十四阕 其五十七

山庐好，物竞我无争。野外时看鹰振翮，檐前常见鹊梳翎。各有疾徐情。

望江南六十四阕 其五十八

山庐好，静读一灯孤。风起先闻铃自语，夜寒忽听雁相呼。有似唱喁于。

望江南六十四阕 其五十九

山庐好，蔬食莫憎嫌。卜尾经霜梨片嫩，菠根压雪荠儿甘。自种自家甜。

望江南六十四阕 其六十

山庐好，早起雪交加。一夜围廊都变玉，满庭秃树尽生花。此景冷堪夸。

望江南六十四阕 其六十一

山庐好，昨夜更严寒。数尺晶莹垂雪箸，一篙珠玉打冰船。踏冻趾难前。

望江南六十四阕 其六十二

山庐好，畎亩旧家风。釜底柏香蒸饭熟，瓮头酒气酿糟浓。岁暮庆农功。

望江南六十四阕 其六十三

山庐好，一室共围炉。冻雀迎风飞不起，寒鸦绕树竞相呼。伏腊亦欢娱。

望江南六十四阕 其六十四

山庐好，虽好不思归。劫后残书聊可读，穷来赁庑倘堪栖。故里且休提。

蝶恋花

异梦同衾栖不稳。万唤千呼，未许檀郎吻。恨在心头谁耐忍。空劳蝶使相牵引。明月匡庐私合卺。帘外凄风，帘内红霞衬。手掠云鬟兼雾鬓。一场恩怨深深印。

如梦令

春水一池吹皱。憔悴芳容顿瘦。忽地起秋风，入骨凄寒真够。还又。还又。弱质未堪消受。

卖花声

煮玉到黄粱。没处商量。焦头烂额此何殃。火里魂归愁只翼，痛澈肝肠。憔悴损红妆。雏哺成行。胡儿枉说有情郎。雨湿郊原花黯淡，人替埋香。

浣溪纱 其一

云外朱楼路欲迷。天阴容易日沉西。可怜月色更凄其。鹦鹉前头空解语，蜻蜓无翼不能飞。魂销香草美人兮。

浣溪纱 其二 沧叟属题顾长康画大士像

画笔谁传顾恺之。云容黯淡佛容慈。众生苦恼定应知。瓶水倾翻能作浪，杨枝斜插亦生姿。度登彼岸在何时。

减兰 前题

娇姿玉色。到死犹闻花气息。白发红颜。郎自生还妾化烟。芳魂何托。一点灵犀通杳漠。身去心留。海水茫茫万古愁。

减兰 姚叟虞琴为我写山庐好词意，作梅兰各一枝，以小词报之

开函一笑。写得梅兰双绝妙。我不如公。只爱狸奴玩意同。老人眉寿。兼问宛如无恙否。一样堪夸。闻说娘儿字小花。

望江南 李次公将往福州，余以望江南拙词一册为贻，次公并索赠言，因即填此调一阕媵之

闽中好，此去合题诗。极乐岩前应极乐，相思岭上可相思。函札莫迟迟。

竹香子 其二

煮茗提壶花畔。修竹梧桐葱茜。平添童子二三人，顿觉春光满。境不别仙凡，童叟无须辨。待他青鬓尽如银，定卜河清见。

菩萨蛮 戊子浴佛日，怀超社第三次集同人于玉皇道院，余未有诗，以小词记之

荐樱佳节风初暖。苍茫怀古难排遣。院静似萧辰。相偕十二人。澡身尘垢去。尽是同心侣。愿乞佛恩慈。肝肠洗涤时。

卜算子 秦淮听孙观宝唱大鼓，以小词赏之

唤起秣陵秋，响遏行云度。清脆莺声沥耳圆，一串珠喉吐。檀板左轻敲，右击冬冬鼓。振得全神顾盼时，皓腕频频露。

浪淘沙 题侣云居山水遗墨册

木落洞庭声。恻恻寒生。暝烟无语夕阳明。远树秋山增百感，淡墨描成。椎髻葛衫轻。思也凋零。含毫点笔不胜情。一叶扁舟人一个，如许凄清。

十六字令 其一 题孙绮芬绮芬浪墨

芬。好语如珠粒粒匀。推敲定，风雨闭闲门。

十六字令 其二

芬。劬学工诗年少人。人如见，尔雅又温文。

眼儿媚 有怀苔萍女史，并示子潇芳洲

而今风雨更凄迷。螓首那堪回。狂飘飞絮，相思空寄，肠断归期。一灯如豆沉沉梦，何处听荒鸡。巢痕难觅，天涯地角，燕子都非。

菩萨蛮 魏育盦见示诗稿，读竟，以小词奉题

几生修到扬州住。征鸿本是衡阳侣。裙屐与琴尊。风流昔日春。萍踪来海上。吟啸声犹宕。一卷育盦诗。沧桑不可思。

水调歌头 寄欿庐安庆

今日是何世，今岁是何年。君看变幻如许，掩袂复奚言。依旧飞还退鹢，对影魂销黯黯，浪拍夕阳天。回首见帆远，底处似乡园。旅怀积，千叠巘，逼镫前。谁教异地明月，偏向此时圆。尽许高歌破闷，那用忧愁自苦，得过且安便。但愿人长寿，万事付云烟。

浣溪沙 嘉兴钱氏先德文端东麓警石恭勤诸公遗简七通，皆言称贷事，贤嗣冲甫丈汇拓征题

争说禾中第一家。簪缨厚泽更无加。吉光奕叶尽堪夸。贷粟釜鬻皆典雅，言钱笺启总高华。清贫况味似梅花。

