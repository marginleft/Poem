name : 庾阐
introduce : 东晋颍川鄢陵人，字仲初。庾东子。幼好学，九岁能属文。怀帝永嘉末，母没于石勒，阐不栉沐、不婚宦，绝酒肉垂二十年。西阳王司马羕辟为掾，迁尚书郎。成帝咸和二年苏峻反，出奔郗鉴，为司空参军。峻平，赐爵吉阳县男。出补零陵太守，官至给事中。年五十四卒。有诗赋铭颂，今已散佚不全。
link : https://so.gushiwen.org/authors/authorvsw_011e3a23bb4fA1.aspx

三月三日临曲水诗

暮春濯清汜，游鳞泳一壑。高泉吐东岑，洄澜自净荥。临川叠曲流，丰林映绿薄。轻舟沈飞觞，鼓枻观鱼跃。

三月三日诗

心结湘川渚，目散冲霄外。清泉吐翠流，渌醽漂素濑。悠想盻长川，轻澜渺如带。

观石鼓诗

命驾观奇逸，径骛造灵山。朝济清溪岸，夕憩五龙泉。鸣石含潜响，雷骇震九天。妙化非不有，莫知神自然。翔霄拂翠岭，绿涧漱岩间。手澡春泉洁，目玩阳葩鲜。

登楚山诗

拂驾升西岭，寓目临浚波。想望七德耀，咏此九功歌。龙驷释阳林，朝服集三河。回首盻宇宙，一无济邦家。

衡山诗

北眺衡山首，南睨五岭末。寂坐挹虚恬，运目情四豁。翔虬凌九霄，陆鳞困濡沫。未体江湖悠，安识南溟阔。

江都遇风诗

天吴踊灵壑，将驾奔冥霄。飞廉振折木，流景登扶摇。洪川伫宿浪，跃水迎晨潮。仰盻蹙玄云，俯听聒悲飙。

采药诗

采药灵山㟽，结驾登九嶷。悬岩溜石髓，芳谷挺丹芝。泠泠云珠落，漼漼石蜜滋。鲜景染冰颜，妙气翼冥期。霞光焕藿靡，虹景照参差。椿寿自有极，槿花何用疑。

游仙诗十首 其一

神岳竦丹霄，玉堂临雪岭。上采琼树华，下挹瑶泉井。

游仙诗十首 其二

南海纳朱涛，玄波洒北溟。仰盻烛龙曜，俯步朝广庭。

游仙诗十首 其三

邛疏练石髓，赤松漱水玉。凭烟眇封子，流浪挥玄俗。崆峒临北户，昆吾眇南陆。层霄映紫芝，潜涧泛丹菊。昆仑涌五河，八流萦地轴。

游仙诗十首 其四

三山罗如粟，巨壑不容刀。白龙腾子明，朱鳞运琴高。轻举观沧海，眇邈去瀛洲。玉泉出灵凫，琼草被神丘。

诗 其一

炼形去人俗，飘忽乘云游。暂想扶桑阴，忽见东岳鱼。

诗 其二

峥嵘激清崖，蒙笼阴岩岫。咀嚼延六气，俯仰以九周。

吊贾谊诗

虽有惠音，莫过韶頀。虽有腾蛇，终仆一壑。

游仙诗十首 其五

荧荧丹桂紫芝。结根云山九疑。鲜荣夏馥冬熙。谁与薄采松期。

游仙诗十首 其六

赤松游霞乘烟。封子练骨凌仙。晨漱水玉心玄。故能灵化自然。

游仙诗十首 其七

乘彼六气渺芒。辎驾赤水昆阳。遥望至人玄堂。心与冈象俱忘。

游仙诗十首 其八

朝嗽云英玉蕊。夕挹玉膏石髓。瑶台藻构霞绮。鳞裳羽盖级纚。

游仙诗十首 其九

玉树标云翠蔚。灵崖独拔奇卉。芳津兰莹珠隧。碧叶灌清鳞萃。

游仙诗十首 其十

玉房石㯓磊砢，烛龙衔辉吐火。朝采石英涧左，夕翳琼葩岩下。

从征诗

志士痛朝危，忠臣哀主辱。

