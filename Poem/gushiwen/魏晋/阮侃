name : 阮侃
introduce : 阮侃，晋代医家。字德如，陈留郡（今属河南杞县人）人。幼而聪慧好学，尝官至河内太守，尤对本草有所研究。著有《摄生论》二卷，未见传世。
link : https://so.gushiwen.org/authors/authorvsw_3b4bad60de60A1.aspx

答嵇康诗二首 其一

旦发温泉庐，夕宿宣阳城。顾眄怀惆怅，言思我友生。会遇一何幸，及子遘欢情。交际虽未久，思爱发中诚。良玉须切磋，玙璠就其形。隋珠岂不曜，雕莹启光荣。与子犹兰石，坚芳互相成。庶几弘古道，伐檀俟河清。不谓中离别，飘飘然远征。临舆执手诀，良诲一何精。佳言盈我耳，援带以自铭。唐虞旷千载，三代不我并。洙泗久已往，微言谁为听。曾参易箦毙，仲由结其缨。晋楚安足慕，屡空守以贞。潜龙尚泥蟠，神龟隐其灵。庶保吾子言，养真以全生。东野多所患，暂往不久停。幸子无损思，逍遥以自宁。

答嵇康诗二首 其二

双美不易居，嘉会故难常。爰自憩斯土，与子遘兰芳。常愿永游集，拊翼同回翔。不悟卒永离，一别为异乡。四牡一何速，征人去路长。顾步怀想像，游目屡太行。抚轸增叹息，念子安能忘。恬和为道基，老氏恶强梁。患至有身灾，荣子知所康。蟠龟实可乐，明戒在刳肠。新诗何笃穆，申咏增恺忨。舒检诏良讯，终然永厌藏。还誓必不食，复得同林房。愿子荡忧虑，无以情自伤。候路忘所次，聊以酬来章。

