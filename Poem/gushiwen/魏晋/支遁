name : 支遁
introduce : 支遁（314-366），字道林，世称支公，也称林公，别称支硎，本姓关。陈留（今河南开封市）人，或说河东林虑（今河南林县）人。东晋高僧、佛学家、文学家。他初隐余杭山，25岁出家，曾居支硎山，后于剡县（今浙江省嵊县）沃洲小岭立寺行道，僧众百余。晋哀帝时应诏进京，居东安寺讲道，三年后回剡而卒。他精通佛理，有诗文传世。据文献记载，《神骏图》画的是支遁爱马的故事。
link : https://so.gushiwen.org/authors/authorvsw_14f6c1db2ff8A1.aspx

咏利城山居

五岳盘神基，四渎涌荡津。动求目方智，默守标静仁。苟不宴出处，托好有常因。寻元存终古，洞往想逸民。玉洁箕岩下，金声濑沂滨。卷华藏纷雾，振褐拂埃尘。迹从尺蠖曲，道与腾龙伸。峻无单豹伐，分非首阳真。长啸归林岭，潇洒任陶钧。

四月八日赞佛诗

三春迭云谢，首夏含朱明。祥祥令日泰，朗朗玄夕清。菩萨彩灵和，眇然因化生。四王应期来，矫掌承玉形。飞天鼓弱罗，腾擢散芝英。绿澜颓龙首，缥蕊翳流泠。芙蕖育神葩，倾柯献朝荣。芬津霈四境，甘露凝玉瓶。珍祥盈四八，玄黄曜紫庭。感降非情想，恬怕无所营。玄根泯灵符，神条秀形名。圆光朗东旦，金姿艳春精。含和总八音，吐纳流芳馨。迹随因溜浪，心与太虚冥。六度启穷俗，八解濯世缨。慧泽融无外，空同忘化情。

咏八日诗三首 其一

大块挥冥枢，昭昭两仪映。万品诞游华，澄清凝玄圣。释迦乘虚会，圆神秀机正。交养卫恬和，灵知溜性命。动为务下尸，寂为无中镜。

咏八日诗三首 其二

真人播神化，流渟良有因。龙潜兜术邑，漂景阎浮滨。伫驾三春谢，飞辔朱明旬。八维披重蔼，九霄落芳津。玄祗献万舞，般遮奏伶伦。淳白凝神宇，兰泉涣色身。投步三才泰，扬声五道泯。不为故为贵，忘奇故奇神。

咏八日诗三首 其三

缅哉玄古思，想托因事生。相与图灵器，像也像彼形。黄裳罗帕质，元服拖绯青。神为恭者惠，迹为动者行。虚堂陈药饵，蔚然起奇荣。疑似垂嚱微，我谅作者情。于焉遗所尚，肃心拟太清。

五月长斋诗

炎精育仲气，朱离吐凝阳。广汉潜凉变，凯风乘和翔。令月肇清斋，德泽润无疆。四部钦嘉期，洁己升云堂。静晏和春晖，夕阳厉秋霜。萧条咏林泽，恬愉味城傍。逸容研冲赜，彩彩运宫商。匠者握神标，乘风吹玄芳。渊汪道行深，婉婉化理长。亹亹维摩虚，德音畅游方。罩牢妙倾玄，绝致由近藏。略略微容简，八言振道纲。掇烦练陈句，临危折婉章。浩若惊飙散，囧若挥夜光。寓言岂所托，意得筌自丧。沾洏妙习融，靡靡轻尘亡。萧索情牖颓，寥郎神轩张。谁谓冥津遐，一悟可以航。愿为游游师，棹柂入沧浪。腾波济漂客，玄归会道场。

八关斋诗三首 其一

建意营法齐，里仁契朋俦。相与期良晨，沐浴造闲丘。穆穆升堂贤，皎皎清心修。窈窕八关客，无楗自绸缪。寂默五习真，亹亹励心柔。法鼓进三劝，激切清训流。凄怆愿弘济，阖堂皆同舟。明明玄表圣，应此童蒙求。存诚夹室里，三界赞清休。嘉祥归宰相，蔼若庆云浮。

八关斋诗三首 其二

三悔启前朝，双忏暨中夕。鸣禽戒朗旦，备礼寝玄役。萧索庭宾离，飘遥随风适。踟蹰歧路嵎，挥手谢内析。轻轩驰中田，习习陵电击。息心投佯步，零零振金策。引领望征人，怅恨孤思积。咄矣形非我，物外固已寂。吟咏归虚房，守真玩幽赜。虽非一往游，且以闲自释。

八关斋诗三首 其三

靖一潜蓬庐，愔愔咏初九。广漠排林筱，流飙洒隙牖。从容遐想逸，采药登祟阜。崎岖升千寻，萧条临万亩。望山乐荣松，瞻泽哀素柳。解带长陵坡，婆娑清川右。泠风解烦怀，寒泉濯温手。寥寥神气畅，钦若盘春薮。达度冥三才，恍惚丧神偶。游观同隐丘，愧无连化肘。

咏怀诗五首 其一

傲兀乘尸素，日往复月旋。弱丧困风波，流浪逐物迁。中路高韵益，窈窕钦重玄。重玄在何许，采真游理间。苟简为我养，逍遥使我闲。寥亮心神莹，含虚映自然。亹亹沈情去，彩彩冲怀鲜。踟蹰观象物，未始见牛全。毛鳞有所贵，所贵在忘筌。

咏怀诗五首 其二

端坐邻孤影，眇罔玄思劬。偃蹇收神辔，领略综名书。涉老咍双玄，披庄玩太初。咏发清风集，触思皆恬愉。俯欣质文蔚，仰悲二匠徂。萧萧柱下迥，寂寂蒙邑虚。廓矣千载事，消液归空无。无矣复何伤，万殊归一涂。道会贵冥想，罔象掇玄珠。怅怏浊水际，几忘映清渠。反鉴归澄漠，容与含道符。心与理理密，形与物物疏。萧索人事去，独与神明居。

咏怀诗五首 其三

晞阳熙春圃，悠缅叹时往。感物思所托，萧条逸韵上。尚想天台峻，仿佛岩阶仰。泠风洒兰林，管濑奏清响。霄崖育灵蔼，神蔬含润长。丹沙映翠濑，芳芝曜五爽。苕苕重岫深，寥寥石室朗。中有寻代士，外身解世网。抱朴镇有心，挥玄拂无想。隗隗形崖颓，囧囧神宇敞。宛转元造化，缥瞥邻大象。愿投若人踪，高步振策杖。

咏怀诗五首 其四

闲邪托静室，寂寥虚且真。逸想流岩阿，朦胧望幽人。慨矣玄风济，皎皎离染纯。时无问道睡，行歌将何因。灵溪无惊浪，四岳无埃尘。余将游其嵎，解驾辍飞轮。芳泉代甘醴，山果兼时珍。修林畅轻迹，石宇庇微身。崇虚习本照，损无归昔神。暧暧烦情故，零零冲气新。近非域中客，远非世外臣。憺怕为无德，孤哉自有邻。

咏怀诗五首 其五

坤基葩简秀，乾光流易颖。神理远不疾，道会无陵骋。超超介石人，握玄揽机领。余生一何散，分不咨天挺。沈无冥到韵，变不扬蔚炳。冉冉年往逡，悠悠化期永。翘首希玄津，想登故未正。生途虽十三，日已造死境。愿得无身道，高栖冲默靖。

述怀诗二首 其一

翔鸾鸣昆崿，逸志腾冥虚。惚恍回灵翰，息肩栖南嵎。濯足戏流澜，采练衔神蔬。高吟漱芳醴，颉颃登神梧。萧萧猗明翩，眇眇育清躯。长想玄运夷，倾首俟灵符。河清诚可期，戢翼令人劬。

述怀诗二首 其二

总角敦大道，弱冠弄双玄。逡巡释长罗，高步寻帝先。妙损阶玄老，忘怀浪濠川。达观无不可，吹累皆自然。穷理增灵薪，昭昭神火传。熙怡安冲漠，优游乐静闲。膏腴无爽味，婉娈非雅弦。恢心委形度，亹亹随化迁。

咏大德诗

遐想存玄哉，冲风一何敞。品物缉荣熙，生途连惚恍。既丧大澄真，物诱则智荡。昔闻庖丁子，挥戈在神往。苟能嗣冲音，摄生犹指掌。乘彼来物间，投此默照朗。迈度推卷舒，忘怀附罔象。交乐盈胸襟，神会流俯仰。大同罗万殊，蔚若充甸网。寄旅海沤乡，委化同天壤。

咏禅思道人诗

云岑竦太荒，落落英岊布。回壑伫兰泉，秀岭攒嘉树。蔚荟微游禽，峥嵘绝蹊路。中有冲希子，端坐摹太素。自强敏天行，弱志欲无欲。玉质凌风霜，凄凄厉清趣。指心契寒松，绸缪谅岁暮。会衷两息间，绵绵进禅务。投一灭官知，摄二由神遇。承蜩累危丸，累十亦凝注。悬想元气地，研几革粗虑。冥怀夷震惊，怕然肆幽度。曾筌攀六净，空同浪七住。逝虚乘有来，永为有待驭。

