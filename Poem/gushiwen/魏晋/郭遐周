name : 郭遐周
introduce : 郭遐周，与他兄弟郭遐叔都是魏晋时期的名士、隐士。与嵇康关系密切，有诗文往来。
link : https://so.gushiwen.org/authors/authorvsw_cbf092ffc3d6A1.aspx

赠嵇康诗三首 其一

吾无佐世才，时俗所不量。归我北山阿，逍遥以倡佯。同气自相求，虎啸谷风凉。惟予与嵇生，未面分好章。古人美倾盖，方此何不臧。援筝执鸣琴，携手游空房。栖迟衡门下，何愿于姬姜。予心好永年，年永怀乐康。我友不斯卒，改计适他方。严车感发日，翻然将高翔。离别在旦夕，惆怅以增伤。

赠嵇康诗三首 其二

风人重离别，行道犹迟迟。宋玉哀登山，临水送将归。伊此往昔事，言之以增悲。叹我与嵇生，倏忽将永离。俯察渊鱼游，仰观双鸟飞。厉翼太清中，徘徊于丹池。钦哉得其所，令我心独违。言别在斯须，惄焉如朝饥。

赠嵇康诗三首 其三

离别自古有，人非比目鱼。君子不怀土，岂更得安居。四海皆兄弟，何患无彼姝。严穴隐传说，空谷纳白驹。方各以类聚，物亦以群殊。所在有智贤，何忧不此如。所贵身名存，功烈在简书。岁时易过历，日月忽其除。勖哉乎嵇生，敬德在慎躯。

