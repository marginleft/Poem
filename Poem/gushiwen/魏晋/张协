name : 张协
introduce : 西晋安平人，字景阳。张载弟。少有俊才，与载齐名。辟公府掾，转秘书郎，转河间内史，在郡清简寡欲。时大乱，遂弃绝人事，屏居草泽，以吟咏自娱，造语清新。怀帝永嘉初，征黄门侍郎，托疾不就，卒于家。有《七命》，世以为工。今有《张景阳集》辑本。
link : https://so.gushiwen.org/authors/authorvsw_aabda72bca33A1.aspx

杂诗

朝霞迎白日，丹气临汤谷。繄繄结繁云，森森散雨足。轻风摧劲草，凝霜竦高木。密叶日夜疏，丛林森如束。畴昔叹时迟，晚节悲年促。岁暮怀百忧，将从季主卜。

杂诗

秋夜凉风起，清气荡暄浊。蜻蛚吟阶下，飞蛾拂明烛。君子从远役，佳人守茕独。离居几何时，钻燧忽改木。房栊无行迹，庭草萋以绿。青苔依空墙，蜘蛛网四屋。感物多所怀，沉忧结心曲。

咏史

昔在西京时，朝野多欢娱。蔼蔼东都门，群公祖二疏。朱轩曜金城，供帐临长衢。达人知止足，遗荣忽如无。抽簪解朝衣，散发归海隅。行人为陨涕，贤哉此大夫。挥金乐当年，岁暮不留储。顾谓四座宾，多财为累愚。清风激万代，名与天壤俱。咄此蝉冕客，君绅宜见书。

杂诗十首 其二

大火流坤维，白日驰西陆。浮阳映翠林，回飙扇绿竹。飞雨洒朝兰，轻露栖业菊。龙蛰暄气凝，天高万物肃。弱条不重结，芳蕤岂再馥。人生瀛海内，忽如鸟过目。川上之欢逝，前修以自勖。

杂诗十首 其三

金风扇素节，丹霞启阴期。腾云似涌烟，密雨如散丝。寒花发黄采，秋草含录滋。闲居玩万物，离群恋所思。案无萧氏牍，庭无贡公綦。高尚遗王侯，道积自成基。至人不婴物，馀风足染时。

杂诗十首 其四

朝霞迎白日，丹气临旸谷。翳翳结繁云，森森散雨足。轻风摧劲草，凝霜竦高木。密叶日夜疏，丛林森如束。畴昔叹时迟，晚节悲年促。岁暮怀百忧，将从季主卜。

杂诗十首 其五

昔我资章甫，聊以适诸越。行行入幽荒，瓯骆从祝发。穷年非所用，此货将安设。瓴甋夸玙璠，鱼目笑明月。不见郢中歌，能否居然别。阳春无和者，巴人皆下节。流俗多昏迷，此理谁能察。

杂诗十首 其六

朝登鲁阳关，狭路峭且深。流涧万馀丈，围木数千寻。咆虎响穷山，鸣鹤聒空林。凄风为我啸，百籁坐自吟。感物多思情，在险易常心。劫来戒不虞，挺辔越飞岑。王阳驱九折，周文走岑崟。经阻贵勿迟，此理著来今。

杂诗十首 其七

此乡非吾地，此郭非吾城。羁旅无定心，翩翩如悬旌。出睹军马阵，入闻鞞鼓声。常惧羽檄飞，神武一朝征。长铗鸣鞘中，烽火列边亭。舍我衡门衣，更被缦胡缨。畴昔怀微志，帷幕窃所经。何必操干戈，堂上有奇兵。折冲樽俎间，制胜在两楹。巧迟不足称，拙速乃垂名。

杂诗十首 其八

述职投边城，羁束戎旅间。下车如昨日，望舒四五圆。借问此何时，胡蝶飞南园。流波恋旧浦，行云思故山。闽越衣文蛇，胡马愿度燕。风土安所习，由来有固然。

杂诗十首 其九

结宇穷冈曲，耦耕幽薮阴。荒庭寂以间，幽岫峭且深。凄风起东谷，有渰兴南岑。虽无箕毕期，肤寸自成霖。泽雉登垄雊，寒猿拥条吟。溪壑无人迹，荒楚郁萧森。投耒循岸垂，时闻樵采音。重基可拟志，回渊可比心。养真尚我为，道胜贵陆沈。游思竹素园，寄辞翰墨林。

杂诗十首 其十

墨蜧跃重渊，商羊舞野庭。飞廉应南箕，丰隆迎号屏。云根临八极，雨足洒四溟。霖沥过二旬，散漫亚九龄。阶下伏拉涌，堂上水衣生。洪潦浩方割，人怀昏垫情。沈液漱陈根，绿叶腐秋茎。里无曲突烟，路无行轮声。环堵自颓毁，垣闾不隐形。尺烬重寻桂，红粒贵瑶琼。君子守固穷，在约不爽贞。虽荣田方赠，惭为沟壑名。取志于陵子，比足黔娄生。

杂诗

太昊启东节，春郊礼青祗。鹰化日夜分，雷动寒暑离。飞泽洗冬条，浮飙解春澌。采虹缨高云，文虬鸣阴池。冲气扇九垠，苍生衍四垂。时至万实成，化周天地移。

游仙诗

峥嵘玄圃深，嵯峨天岭峭。亭馆笼云构，修梁流三曜。兰葩盖岭披，清风绿隙啸。

诗

天气清和，野有甘瓜。

采菱鸿

乘鹢舟兮为水嬉。临芳洲兮拔灵芝。

