name : 束皙
introduce : 束皙（261—300），西晋学者、文学家，字广微，阳平元城（今河北大名）人。博学多闻，性沉退，不慕荣利。曾作玄居释，张华见而奇之。后王戎召皙为掾，转佐著作郎。复迁尚书郎。赵王伦为相国，请为记室。皙辞疾罢归，教授门徒。卒时，元城市里为之废业。门生故人，立碑墓侧。有集七卷，（《隋书经籍志》、《唐书志》作五卷）传于世。
link : https://so.gushiwen.org/authors/authorvsw_181e52745c57A1.aspx

补亡诗六首 其一 南陔

循彼南陔，言采其兰。眷恋庭闱，心不遑安。彼居之子，冈或游盘。馨尔夕膳，絜尔晨餐。循彼南陔，厥草油油。彼居之子，色思其柔。眷恋庭闱，心不遑留。馨尔夕膳，絜尔晨羞。有獭有獭，在河之涘。凌波赴汨，噬鲂捕鲤。嗷嗷林乌，受哺于子。养隆敬薄，惟禽之似。勖增尔虔，以介丕祉。

补亡诗六首 其二 白华

白华朱萼，被于幽薄。粲粲门子，如磨如错。终晨三省，匪惰其恪。白华绛趺，在陵之陬。倩倩士子，涅而不渝。竭诚尽敬，亹亹忘劬。白华玄足，在丘之曲。堂堂处子，无营无欲。鲜侔晨葩，莫之黠辱。

补亡诗六首 其三 华黍

黮黮重云，习习和风。黍华陵巅，麦秀丘中。靡田不播，九谷斯丰。奕奕玄霄，濛濛甘溜。黍发稠华，禾挺其秀。靡田不殖，九谷斯茂。无高不播，无下不植。芒芒其稼，参参其穑。蓄我王委，充我民食。玉烛阳明，显猷翼翼。

补亡诗六首 其四 由庚

荡荡夷庚，物则由之。蠢蠢庶类，王亦柔之。道之既由，化之既柔。木以秋零，草以春抽。兽在于草，鱼跃顺流。四时递谢，八风代扇。纤阿案晷，星变基躔。五纬不愆，六气无易。愔愔我王，绍文之迹。

补亡诗六首 其五 崇丘

瞻彼崇丘，其林蔼蔼。植物斯高，动类斯大。周风既洽，王猷允泰。漫漫方舆，回回洪覆。何类不繁，何生不茂。物极其性，人永其寿。恢恢大圆，茫茫九壤。资生仰化，于何不养。人无道夭，物极则长。

补亡诗六首 其六 由仪

肃肃君子，由仪率性。明明后辟，仁以为政。鱼游清沼，鸟萃平林。濯鳞鼓翼，振振其音。宾写尔诚，主竭其心。时之和矣，何思何修。文化内辑，武功外悠。

