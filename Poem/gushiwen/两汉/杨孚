name : 杨孚
introduce : 杨孚（生卒年待考），字孝元，东汉时南海郡番禺县漱珠岗下渡头村（今广州市海珠区赤岗街道下渡村）人。汉议郎学者。 他早年致力攻读经史，钻研颇深。 公元77年，以参加朝廷主办的“贤良对策”入选而获授为议郎，成为参与议政的皇帝近臣。 杨以直言敢谏而著称，屡屡向皇帝提出自己对政事的意见。杨的品学颇为时人所推崇。杨孚开创岭南文化的影响为历代后人所仰崇。
link : https://so.gushiwen.org/authors/authorvsw_ffbc2db76e80A1.aspx

桂

桂之灌生，必粹其族。柯叶不渝，冬夏常绿。□匪桂植，在乎嵩岳。

蚺

蚺惟大蛇，既洪且长。采色驳荦，其文锦章。食豕吞鹿，腴成养创。宾享嘉宴，是豆是觞。

摩厨

木有摩厨，生于斯调。厥汁肥润，其泽如膏。馨香馥郁，可以煎熬。彼州之民，仰为嘉肴。

榕

榕树栖栖，长与少殊。高出林表，广荫原丘。孰知初生，葛蔂之俦。

丈草

丈草作酒，能成其味。以金买草，不言其贵。

鲛

鲛之为鱼，其子既育。惊必归母，还入其腹。小则如之，大则不复。

三薕

三薕大实，实不但三。食之多汁，味酸且甘。藏之尤好，与果相参。

周留

苍毛豕身，角若担矛。卫护其犊，与虎为雠。

鹧鸪

鸟象雌鸡，自名鹧鸪。其志怀南，不思北徂。

犀

于惟玄犀，处自林麓。食惟棘刺，体兼五肉。或有神异，表灵以角。含精吐烈，望若华烛。置之荒野，禽兽莫触。

贝

乃有大贝，奇姿难俦。素质紫饰，文若罗珠。不磨而莹，采耀光流。思雕莫加，欲琢靡踰。在昔姬伯，用免其拘。

象

象之为兽，形体特诡。身倍数牛，目不逾狶。鼻为口役，望头若尾。驯良承教，听言则跪。素牙玉洁，载籍所美。服重致远，行如丘徙。

