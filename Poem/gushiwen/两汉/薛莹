name : 薛莹
introduce : （?—282）三国吴沛郡竹邑人，字道言。薛综子。初为秘府中书郎。吴孙休即位，为散骑中常侍。孙皓初，为左执法，迁选曹尚书，领太子少傅。坐事下狱，徙广州。华覈保荐，召为左国史，上书陈缓刑简役。吴亡入晋，为散骑常侍。与韦曜等撰《吴书》，自撰《后汉记》。
link : https://so.gushiwen.org/authors/authorvsw_0221af5333ffA1.aspx

秋日湖上

落日五湖游，烟波处处愁。沈浮千古事，谁与问东流。

中秋月

三十六旬盈复缺，百年堪喜又堪伤。

劝君莫惜登楼望，云放婵娟不久长。

锦

轧轧弄寒机，功多力渐微。惟忧机上锦，不称舞人衣。

宿仙都观阴王二君修道处

十载别仙峰，峰前千古踪。阴王修道处，云雪满高松。

洞口风雷异，池心星汉重。明朝下山去，片月落残钟。

江山闲望

渺渺无穷尽，风涛几日平。年光与人事，东去一声声。

句

单棹横疏雨，江滩秋泊时。

花留身住越，月递梦还秦。

十日菊

昨日尊前折，万人酣晓香。今朝篱下见，满地委残阳。

得失片时痛，荣枯一岁伤。未将同腐草，犹更有重霜。

答华永先诗

桴鼓常在侧，笔研永欲捐。卷帙不复开，干戈以为权。

献诗

惟臣之先，昔仕于汉。奕世绵绵，颇涉台观。暨臣父综，遭时之难。卯金失御，邦家毁乱。适兹我土，庶存孑遗。天启其心，东南是归。厥初流隶，困于蛮垂。大皇开基，恩德远施。特蒙招命，拯擢泥污。释放巾褐，受职剖符。作守合浦，在海之隅。迁入京辇，遂升极枢。枯瘁更荣，绝统复纪。自微而显，非愿之始。亦惟宠遇，心存足止。重值文皇，建号东宫。乃作少傅，光华益隆。明明圣嗣，至德谦崇。礼遇兼加，惟渥惟丰。哀哀先臣，念竭其忠。洪恩未报，委世以终。嗟臣蔑贱，惟昆及弟。幸生幸育，托综遗体。过庭既训，顽蔽难启。堂构弗克，志存耦耕。岂悟圣朝，仁泽流盈。追录先臣，悯共无成。是济是拔，被以殊荣。珝忝千里，受命南征。旌旗备物，金革扬声。及臣斯陋，实暗实微。既显前轨，人物之机。复傅东宫，继世荷辉。才不逮先，是忝是违。乾德博好，文雅是贵。追悼亡臣，冀存遗类。如何愚胤，曾无仿佛。瞻彼旧宠，顾此顽虚。孰能忍愧，臣实与居。夙夜反侧，克民自论。父子兄弟，累世蒙恩。死惟结草，生誓杀身。虽则灰陨，无报万分。

访武陵道者不遇

花发鸟仍啼，行行路欲迷。二真无问处，虚度武陵溪。

寄旧山隐侣

旧山诸隐沦，身在苦无身。莫锁白云路，白云多误人。

羡僧

处世曾无著，生前事尽非。一瓶兼一衲，南北去如归。

宿东岩寺晓起

野寺寒塘晓，游人一梦分。钟残数树月，僧起半岩云。

宿鸟惊初见，幽泉落不闻。吟馀凭前槛，红叶下纷纷。

秋晚同友人闲步

藉草与行莎，相看日未斜。断崖分鸟道，疏树见人家。

望远临孤石，吟馀落片霞。野情看不足，归路思犹赊。

