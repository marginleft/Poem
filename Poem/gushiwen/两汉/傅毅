name : 傅毅
introduce : 东汉扶风茂陵人，字武仲。少博学，善属文。以明帝求贤不笃，士多隐处，作《七激》以为讽。章帝以为兰台令史，拜郎中，与班固、贾逵共典校书。后为大将军窦宪司马。早卒。
link : https://so.gushiwen.org/authors/authorvsw_59658454730bA1.aspx

歌

陟景山兮采芳苓。哀不惨伤乐不流声。弹羽跃水叩角奋荣。沈微玄穆感物寤灵。

迪志诗

咨尔庶士，迨时斯勖。日月逾迈，岂云旋复。哀我经营，膂力靡及。在兹弱冠，靡所树立。于赫我祖，显于殷国。贰迹阿衡，克光其则。武丁兴商，伊宗皇士。爰作股肱，万邦是纪。奕世载德，迄我显考。保膺淑懿，缵修其道。汉之中叶，俊乂式序。秩彼殷宗，光此勋绪。伊余小子，秽陋靡逮。惧我世烈，自兹以坠。谁能革浊，清我濯溉。谁能昭暗，启我童昧。先人有训，我讯我诰。训我嘉务，诲我博学。爰率朋友，寻此旧则。契阔夙夜，庶不懈忒。秩秩大猷，纪纲庶式。匪勤匪昭，匪壹匪测。农夫不怠，越有黍稷。谁能云作，考之居息。二事败叶，多疾我力。如彼遵衢，则罔所极。二志靡成，聿劳我心。如彼兼听，则溷于音。于戏君子，无恒自逸。徂年如流，鲜兹暇日。行迈屡税，胡能有迄。密勿朝夕，聿同始卒。

扇铭

翩翩素圆，清风载扬。君子玉体，赖以宁康。冬则龙潜，夏则凤举。知进知退，随时出处。

