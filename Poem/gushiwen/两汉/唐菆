name : 唐菆
introduce : 东汉明帝时西南夷白狼国国王。永平中归汉。
link : https://so.gushiwen.org/authors/authorvsw_bf0ba50c04a0A1.aspx

歌诗三章 其三 【远夷怀德歌】

荒服之外。土地硗埆。食肉衣皮。不见盐谷。吏译传风。大汉安乐。携负归仁。触冒险狭。高山岐峻。缘崖磻石。木薄发家。百宿到洛。父子同赐。怀抱匹帛。传告种人。长愿臣仆。

歌诗三章 其一 【远夷乐德歌】

大汉是治。与天合意。吏译平端。不从我来。闻风向化。所见奇异。多赐缯布。甘美酒食。昌乐肉飞。屈申悉备。蛮夷贫薄。无所报嗣。愿主长寿。子孙昌炽。

歌诗三章 其二 【远夷慕德歌】

蛮夷所处。日入之部。慕义向化。归日出主。圣德深恩。与人富厚。冬多霜雪。夏多和雨。寒温时适。部人多有。涉危历险。不远万里。去俗归德。心归慈母。

