name : 王褒
introduce : 王褒，字子渊，西汉人，文学家，生卒年不详。蜀资中（今四川省资阳市雁江区墨池坝）人。其生卒年失载，只知他文学创作活动主要在汉宣帝（公元前73～前49年在位）时期。他是我国历史上著名的辞赋家，写有《洞箫赋》等赋十六篇，与扬雄并称“渊云”。
link : https://so.gushiwen.org/authors/authorvsw_d54621c4b642A1.aspx

九怀

匡机　　极运兮不中，来将屈兮困穷。　　余深愍兮惨怛，愿一列兮无从。　　乘日月兮上征，顾游心兮鄗酆。　　弥览兮九隅，彷徨兮兰宫。　　芷闾兮药房，奋摇兮众芳。　　菌阁兮蕙楼，观道兮从横。　　宝金兮委积，美玉兮盈堂。　　桂水兮潺湲，扬流兮洋洋。　　蓍蔡兮踊跃，孔鹤兮回翔。　　抚槛兮远望，念君兮不忘。　　怫郁兮莫陈，永怀兮内伤。
通路　　天门兮墬户，孰由兮贤者？　　无正兮溷厕，怀德兮何睹？　　假寐兮愍斯，谁可与兮寤语？　　痛凤兮远逝，畜鴳兮近处。　　鲸鱏兮幽潜，从虾兮游陼。　　乘虬兮登阳，载象兮上行。　　朝发兮葱岭，夕至兮明光。　　北饮兮飞泉，南采兮芝英。　　宣游兮列宿，顺极兮彷徉。　　红采兮骍衣，翠缥兮为裳。　　舒佩兮綝纚，竦余剑兮干将。　　腾蛇兮后从，飞駏兮步旁。　　微观兮玄圃，览察兮瑶光。　　启匮兮探筴，悲命兮相当。　　纫蕙兮永辞，将离兮所思。　　浮云兮容与，道余兮何之？　　远望兮仟眠，闻雷兮阗阗。　　阴忧兮感余，惆怅兮自怜。
危俊　　林不容兮鸣蜩，余何留兮中州？　　陶嘉月兮总驾，搴玉英兮自修。　　结荣茝兮逶逝，将去烝兮远游。　　径岱土兮魏阙，历九曲兮牵牛。　　聊假日兮相佯，遗光燿兮周流。　　望太一兮淹息，纡余辔兮自休。　　晞白日兮皎皎，弥远路兮悠悠。　　顾列孛兮缥缥，观幽云兮陈浮。　　钜宝迁兮砏磤，雉咸雊兮相求。　　泱莽莽兮究志，惧吾心兮懤懤。　　步余马兮飞柱，览可与兮匹俦。　　卒莫有兮纤介，永余思兮怞怞。
昭世　　世溷兮冥昏，违君兮归真。　　乘龙兮偃蹇，高回翔兮上臻。　　袭英衣兮缇[糹習]，披华裳兮芳芬。　　登羊角兮扶舆，浮云漠兮自娱。　　握神精兮雍容，与神人兮相胥。　　流星坠兮成雨，进瞵盼兮上丘墟。　　览旧邦兮滃郁，余安能兮久居。　　志怀逝兮心懰栗，纡余辔兮踌躇。　　闻素女兮微歌，听王后兮吹竽。　　魂悽怆兮感哀，肠回回兮盘纡。　　抚余佩兮缤纷，高太息兮自怜。　　使祝融兮先行，令昭明兮开门。　　驰六蛟兮上征，竦余驾兮入冥。　　历九州兮索合，谁可与兮终生。　　忽反顾兮西囿，睹轸丘兮崎倾。　　横垂涕兮泫流，悲余后兮失灵。
尊嘉　　季春兮阳阳，列草兮成行。　　余悲兮兰生，委积兮从横。　　江离兮遗捐，辛夷兮挤臧。　　伊思兮往古，亦多兮遭殃。　　伍胥兮浮江，屈子兮沉湘。　　运余兮念兹，心内兮怀伤。　　望淮兮沛沛，滨流兮则逝。　　榜舫兮下流，东注兮磕磕。　　蛟龙兮导引，文鱼兮上濑。　　抽蒲兮陈坐，援芙蕖兮为盖。　　水跃兮余旌，继以兮微蔡。　　云旗兮电骛，倏忽兮容裔。　　河伯兮开门，迎余兮欢欣。　　顾念兮旧都，怀恨兮艰难。　　窃哀兮浮萍，汎淫兮无根。
蓄英　　秋风兮萧萧，舒芳兮振条。　　微霜兮眇眇，病殀兮鸣蜩。　　玄鸟兮辞归，飞翔兮灵丘。　　望谿谷兮滃郁，熊罴兮呴嗥。　　唐虞兮不存，何故兮久留？　　临渊兮汪洋，顾林兮忽荒。　　修余兮袿衣，骑霓兮南上。　　乘云兮回回，亹亹兮自强。　　将息兮兰皋，失志兮悠悠。　　蒶蕴兮霉黧，思君兮无聊。　　身去兮意存，怆恨兮怀愁。
思忠　　登九灵兮游神，静女歌兮微晨。　　悲皇丘兮积葛，众体错兮交纷。　　贞枝抑兮枯槁，枉车登兮庆云。　　感余志兮惨栗，心怆怆兮自怜。　　驾玄螭兮北征，曏吾路兮葱岭。　　连五宿兮建旄，扬氛气兮为旌。　　历广漠兮驰骛，览中国兮冥冥。　　玄武步兮水母，与吾期兮南荣。　　登华盖兮乘阳，聊逍遥兮播光。　　抽库娄兮酌醴，援瓟瓜兮接粮。　　毕休息兮远逝，发玉軔兮西行。　　惟时俗兮疾正，弗可久兮此方。　　寤辟摽兮永思，心怫郁兮内伤。
陶壅　　览杳杳兮世惟，余惆怅兮何归。　　伤时俗兮溷乱，将奋翼兮高飞。　　驾八龙兮连蜷，建虹旌兮威夷。　　观中宇兮浩浩，纷翼翼兮上跻。　　浮溺水兮舒光，淹低佪兮京沶。　　屯余车兮索友，睹皇公兮问师。　　道莫贵兮归真，羡余术兮可夷。　　吾乃逝兮南娭，道幽路兮九疑。　　越炎火兮万里，过万首兮嶷嶷。　　济江海兮蝉蜕，绝北梁兮永辞。　　浮云郁兮昼昏，霾土忽兮塺々。　　息阳城兮广夏，衰色罔兮中怠。　　意晓阳兮燎寤，乃自诊兮在兹。　　思尧舜兮袭兴，幸咎繇兮获谋。　　悲九州兮靡君，抚轼叹兮作诗。
株昭　　悲哉于嗟兮，心内切磋。　　款冬而生兮，凋彼叶柯。　　瓦砾进宝兮，捐弃随和。　　铅刀厉御兮，顿弃太阿。　　骥垂两耳兮，中坂蹉跎。　　蹇驴服驾兮，无用日多。　　修洁处幽兮，贵宠沙劘。　　凤皇不翔兮，鹑鴳飞扬。　　乘虹骖蜺兮，载云变化。　　焦明开路兮，后属青蛇。　　步骤桂林兮，超骧卷阿。　　丘陵翔儛兮，谿谷悲歌。　　神章灵篇兮，赴曲相和。　　余私娱兹兮，孰哉复加。　　还顾世俗兮，坏败罔罗。　　卷佩将逝兮，涕流滂沲。　　乱曰：　　皇门开兮照下土，株秽除兮兰芷睹。　　四佞放兮後得禹，圣舜摄兮昭尧绪，　　孰能若兮原为辅。

洞箫赋

　　原夫箫干之所生兮，于江南之丘墟。洞条畅而罕节兮，标敷纷以扶疏。徒观其旁山侧兮，则岖嵚岿崎，倚巇迤，诚可悲乎其不安也。弥望傥莽，联延旷荡，又足乐乎其敞闲也。托身躯于后土兮，经万载而不迁。吸至精之滋熙兮，稟苍色之润坚。感阴阳之变化兮，附性命乎皇天。翔风萧萧而径其末兮，回江流川而溉其山。扬素波而挥连珠兮，声礚礚而澍渊。
　　朝露清冷而陨其侧兮，玉液浸润而承其根。孤雌寡鹤，娱优乎其下兮，春禽群嬉，翱翔乎其颠。秋蜩不食，抱朴而长吟兮，玄猿悲啸，搜索乎其间。处幽隐而奥庰兮，密漠泊以猭。惟详察其素体兮，宜清静而弗喧。幸得谥为洞箫兮，蒙圣主之渥恩。可谓惠而不费兮，因天性之自然。
　　于是般匠施巧，夔妃准法。带以象牙，其会合。锼镂里洒，绛唇错杂；邻菌缭纠，罗鳞捷猎；胶致理比，挹抐擫。于是乃使夫性昧之宕冥，生不睹天地之体势，闇于白黑之貌形；愤伊郁而酷，愍眸子之丧精；寡所舒其思虑兮，专发愤乎音声。
　　故吻吮值夫宫商兮，和纷离其匹溢。形旖旎以顺吹兮，瞋以纡郁。气旁迕以飞射兮，驰散涣以逫律。趣从容其勿述兮，骛合遝以诡谲。或浑沌而潺湲兮，猎若枚折；或漫衍而络绎兮，沛焉竞溢。惏栗密率，掩以绝灭，霵晔踕，跳然复出。
　　若乃徐听其曲度兮，廉察其赋歌。啾咇而将吟兮，行鍖銋以和啰。风鸿洞而不绝兮，优娆娆以婆娑。翩绵连以牢落兮，漂乍弃而为他。要复遮其蹊径兮，与讴谣乎相和。
　　故听其巨音，则周流汜滥，并包吐含，若慈父之畜子也。其妙声，则清静厌瘱，顺叙卑达，若孝子之事父也。科条譬类，诚应义理，澎濞慷慨，一何壮士，优柔温润，又似君子。
　　故其武声，则若雷霆輘輷，佚豫以沸。其仁声，则若颽风纷披，容与而施惠。或杂遝以聚敛兮，或拔摋以奋弃。悲怆怳以恻惐兮，时恬淡以绥肆。被淋灑其靡靡兮，时横潰以阳遂。哀悁悁之可怀兮，良醰醰而有味。
　　故贪饕者听之而廉隅兮，狼戾者闻之而不怼。刚毅强暴反仁恩兮，啴唌逸豫戒其失。钟期、牙、旷怅然而愕兮，杞梁之妻不能为其气。师襄、严春不敢窜其巧兮，浸淫、叔子远其类。嚚、顽、朱、均惕复惠兮，桀、跖、鬻、博儡以顿悴。吹参差而入道德兮，故永御而可贵。时奏狡弄，则彷徨翱翔，或留而不行，或行而不留。愺恅澜漫，亡耦失畴，薄索合沓，罔象相求。
　　故知音者乐而悲之，不知音者怪而伟之。故闻其悲声，则莫不怆然累欷，撇涕抆泪；其奏欢娱，则莫不惮漫衍凯，阿那腲腇者已。是以蟋蟀蠖，蚑行喘息；蝼蚁蝘蜒，蝇蝇栩栩。迁延徙迤，鱼瞰鸟睨，垂喙转，瞪瞢忘食，况感阴阳之和，而化风俗之伦哉！
　　乱曰：状若捷武，超腾逾曳，迅漂巧兮。又似流波，泡溲泛，趋巇道兮。哮呷喚，躋躓连绝，淈殄沌兮。搅搜捎，逍遥踊跃，若坏颓兮。优游流离，踌躇稽诣，亦足耽兮。颓唐遂往，长辞远逝，漂不还兮。赖蒙圣化，从容中道，乐不淫兮。条畅洞达，中节操兮。终诗卒曲，尚馀音兮。吟气遗响，联绵漂撇，生微风兮。连延络绎，变无穷兮。

山池落照诗

竹馆掩荆扉，池光晦晚晖。孤舟隐荷出，轻棹染苔归。浴禽时侣窜，惊羽忽单飞。

咏雾应诏诗

七条开早陌，五里暗朝氛。带楼疑海气，含盖似浮云。方从河水上，预奉绿图文。

入关故人别诗

百年馀古树，千里暗黄尘。关山行就近，相看成远人。

过藏矜道馆诗

松古无年月，鹄去复来归。石壁藤为路，山窗云作扉。

明庆寺石壁诗

夏水悬台际，秋泉带雨馀。石生铭字长，山久谷神虚。

云居寺高顶诗

中峰云已合，绝顶日犹晴。邑居随望近，风烟对眼生。

咏定林寺桂树

岁馀凋晚叶，年至长新围。月轮三五映，乌生八九飞。

高句丽

萧萧易水生波，燕赵佳人自多。倾杯覆碗漼漼，垂手奋袖婆娑。不惜黄金散尽，只畏白日蹉跎。

长安道

槐衢回北第，驰道度西宫。树阴连袖色，尘影杂衣风。采桑逢五马，停车对两童。喧喧许史座，钟鸣宾未穷。

燕歌行

初春丽晃莺欲娇，桃花流水没河桥。蔷薇花开百重叶，杨柳拂地数千条。陇西将军号都护，楼兰校尉称嫖姚。自从昔别春燕分，经年一去不相闻。无复汉地关山月，唯有漠北蓟城云。淮南桂中明月影，流黄机上织成文。充国行军屡筑营，阳史讨虏陷平城。城下风多能却阵，沙中雪浅讵停兵。属国小妇犹年少，羽林轻骑数征行。遥闻陌头采桑曲，犹胜边地胡笳声。胡笳向暮使人泣，长望闺中空伫立。桃花落地杏花舒，桐生井底寒叶疏。试为来看上林雁，应有遥寄陇头书。

日出东南隅行

晓星西北没。朝日东南隅。阳窗临玉女。莲帐照金铺。凤楼称独立。绝世良所无。镜悬四龙网。枕画七星图。银镂明光带。金地织成𥜧。调弦大垂手。歌曲凤将雏。采桑三市路。卖酒七条衢。道逢五马客。夹毂来相趋。将军多事势。夫婿好形模。高箱照云母。壮马饰当颅。单衣火浣布。利剑水精珠。自知心所爱。仕宦执金吾。飞甍凋翡翠。绣桷画屠苏。银烛附弹映鸡羽。黄金步摇动襜褕。兄弟五日时来归。高车竟道生光辉。名唱两行堂上起。鸳鸯十七阶前飞。少年任侠轻年月。珠丸出弹遂难追。

墙上难为趋

昔称梁孟子。兼闻鲁孔丘。记政聊为述。问东岂相酬。末代多侥倖。卿相尽经由。台郎百金价。台司千万求。当朝少直笔。趋代皆曲钩。廷尉十年不得调。将军百战未封侯。夜伏拥门作常伯。自有蒲萄得凉州。白璧求善价。明珠难暗投。高墙不可践。井水自难浮。风胡有年岁。铦利比吴钩。

送陈校官之溧阳

春归残腊里，行色在孤舟。山入毗陵翠，河经溧水流。青毡寒榻共，绛帐夜灯留。时雨诸生望，休过太白楼。

送无为知州邹以信

一麾新出守，五马独专城。啼鸟留吟佩，垂杨引别旌。青山云外见，绿野雨中耕。千里皇畿内，行人播政声。

送僧还莆田

都门相送处，无奈柳条长。咒引天花落，经翻贝叶香。浮杯吴水绿，飞锡海天苍。后夜涵江月，应期到上方。

送林德入成均

羡君年最少，夙有子云才。驻马看吴苑，听莺望粤台。寒声林外落，暝色雁边来。惆怅离亭思，惟多白玉杯。

送陈德刚归莆

近得钟王法，才华世共称。剑锋看舞女，笔阵笑狂僧。散帙花前席，鸣琴竹里灯。石渠成远别，白下酒如渑。

送湘乡令王子材

玉堂寒月白，吟思在长沙。作令时争誉，新诗众共誇。渔家连岛屿，川路入桑麻。烦寄江南信，疏梅已著花。

送王界善首座还莆

远公京国久，飞锡日边还。双树行时见，三花坐处攀。浮杯沧海度，定室白云关。何日辞轩冕，来寻物外閒。

养蔬四首为汉府教授王先生作 其一

微雨朝来过，园蔬取次看。韭芽欣土暖，芥荚怯霜寒。畦理高低种，厨供旦夕飧。莫嫌藜藿舍，金玉试春盘。

养蔬四首为汉府教授王先生作 其二

睡起应行药，群畦喜有成。银茄星错落，金薤笔纵横。姜掌香生馔，葱芽寸入羹。南窗时一饱，未数五侯鲭。

养蔬四首为汉府教授王先生作 其三

云生花里径，雨泛竹边渠。积水收菰米，编篱护土酥。堪嗟漆园马，谁忆季鹰鲈。王业豳风旧，殷勤叙断壶。

养蔬四首为汉府教授王先生作 其四

御冬当旨蓄，应得治芳园。挂壁藏新种，培泥拥宿根。萍齑怜凤炙，玉糁诧熊蹯。拟作冰壶传，雄才独讨论。

寄唐进士震

我忆京华侣，经年意若何。别深乡思减，客久物情多。淡月回银烛，疏钟带玉珂。青云如可及，倾盖一相过。

送友人之京

银缸盛美酒，江上送君行。共惜孤舟别，那知几日程。阙寒逢断雁，宫曙听新莺。早献金门策，休论汉贾生。

题雪景图

高阁凝云闭，虚窗带雪开。鸟寒空辩鹭，树暝总疑梅。遣兴惟诗句，衔情秪酒杯。遥知函丈下，已遣二生回。

挽徐母施氏

极目乌程路，高堂旅榇归。音容芳树远，心绪片云飞。别泪茅生馔，荒尘莱子衣。青山佳兆在，寂寞掩春晖。

元夕观灯应制

鱼钥春开虎豹关，五云星斗近天颜。绛河月湿金盘露，火树香分玉笋班。鳷鹊漏传花外观，蓬莱仗列海中山。万方乐事同元夕，恩赐千官十日閒。

送裴孝感归省

都门霜落雁南飞，官舍萧条独忆归。淡月疏星辞帝阙，乱云高树近亲闱。渊明对酒心犹好，杜甫能诗趣不违。闻说邑人相候久，高堂莫恋老莱衣。

采石江上元夕简武昌周博士临湘李驿宰

朝回无处不淹留，元夕江干繫去舟。九奏箫韶天上听，千家灯火月中游。然犀壮志空流水，倚马长才见故丘。佳节谩劳伤往事，百壶堪醉鹔鹴裘。

送张指挥

龙虎旌旗度朔河，羽林诸帅拥天戈。银潢净洗刀兵气，玉垒穷搜虎豹窠。万里山川传驻跸，九重日月共鸣珂。边庭不用防秋计，沙漠如今总汉歌。

送曾太守之官

谁言五马共翩翩，百丈维牵水上船。故吏青山开候馆，遗民绿野趁春田。颂声遥播啼猿外，归梦长随落雁边。闻说颍川曾入相，知君未必让先贤。

次郑校书左掖闻莺之作

白头著作文人行，左掖闻莺有短章。委佩乍分花外仗，停骖归滞柳边墙。谪仙老去乡心切，贾至才高野趣长。自笑云泥踪迹异，无因倾耳接飞觞。

送匡行人显回京师

儒冠岁月易蹉跎，孤馆相看奈别何。匡裕栖迟名独盛，王猷落魄兴偏多。流莺高树双壶送，积雨长江一棹过。自笑烟波为客久，阳关休向醉中歌。

送教谕陈廷杰归湖口

腊月江头送季方，北山飞雪扑离觞。匡庐树影吟边近，彭蠡江声梦里长。晚岁重瞻尧日月，清时独擅汉文章。春来多少南归翼，毋惜题缄寄玉堂。

陈主簿稔过宿赋答

君门已许解朝衣，此后相期过竹扉。池上青山留客醉，郢中白雪和人稀。雨晴閒馆花空落，月上层城鸟倦飞。明日独怀乘兴地，不堪愁思更依依。

送陈生温陵省亲

问君何处拜庭闱，海国苍茫去路微。洛社旧游同北望，温陵积梦独南归。春行树外空闻鸟，夜坐花边静掩扉。转向高堂思綵服，云山惆怅与心违。

送校书陈秀才省亲

都门雨雪正霏霏，马上双壶送独归。阙下马周留客邸，郡中潘岳访亲闱。万花岛屿春移棹，五柳郊原昼掩扉。霄汉朋游总知己，此行休恋故山薇。

题刘仪部山水图二首 其一

江城四月见更生，岐路劳劳慰别情。秉笔南宫词独擅，盍簪东阁酒同倾。白云旧业灯前思，青镜流年客里惊。自笑萍踪也如此，悠悠书剑谩题名。

题刘仪部山水图二首 其二

谁作丹青慰壮游，潇湘风雨谩淹留。雨深远渚黄花夕，霜落平芜白雁秋。憔悴屈平应有念，才华贾谊自无俦。骚人南去应肠断，芳草寒烟不尽愁。

挽云窝林处士

青山何处白云窝，不见诗人掩薜萝。策杖谁寻盘谷隐，辍耕偏忆鹿门过。芳蹊此日成桃李，野服当年制芰荷。欲酹吟魂招楚些，宁堪洒泪客中歌。

挽诗

荒台草绿鹧鸪飞，剑化龙津事已非。故国遗臣空北望，他乡作客独南归。新祠海上经秋雨，旧业林间半掩扉。读罢遗文肠欲断，桐城何处一沾衣。

题墨梅赠苏上舍

翠屏山下水云香，别墅归来月在床。今日看图诗兴动，浑如东阁送何郎。

梦作

楚山飞雨湿行旌，犹记临岐唱渭城。横笛江头闻折柳，断肠偏是别离情。

过九江二绝似同舟诸游好 其一

孤舟几日别京华，望尽南天不见家。客里相看须尽醉，江心何用泣琵琶。

过九江二绝似同舟诸游好 其二

层峰断岸见涵城，风景依稀灞上营。最恨春来长是客，新莺细柳不胜情。

雨中斋居寄倪烱

空斋疏雨又黄昏，那复孤灯坐掩门。纵道异乡常不雨，举头看月也消魂。

夏日病卧寄同舍二三知己

独怜卧病送残春，说著春光恼杀人。把酒看花等閒事，布衣空惹陌头尘。

题高安朱少尹莆山书舍

林下横门隔断桥，溪边草径入云遥。青山绿树知多少，谁道书声到市朝。

题俞紫芝临怀素千字文

昔年舣棹桐江道，草圣相传紫芝老。长风千里吹夏云，落日空山迹如扫。

题唐马图

锦鞯金铎舞倾杯，驿路相传换马台。零落黄尘鼙鼓歇，秪从图画识龙媒。

中秋文闱宴集

盛时属文运，俊乂期登庸。三载荐多士，四方罗文雄。眷兹九秋半，气候何空濛。婵娟出东岭，浮云敛层空。闱棘今夕会，折桂此时同。华堂入夜开，展席来相从。流辉照尊俎，微寒薄帘栊。柏台共济济，薇垣独雍雍。主醉乐且多，宾回兴未穷。揽衣望霄汉，烱烱明光宫。人坐辨天上，鸟飞疑镜中。合并不尽欢，佳期谅难逢。洗杯濯清沼，移榻当修桐。倒倾殊未已，所思悟其终。徘徊一分手，千里入飞蓬。飘飖望南陌，别过东城钟。

古意

湘江江上楼，有妇弹箜篌。试弦一再弹，迟迟声且柔。情繁指转急，曲长心难收。一曲未及终，泪下如迸流。忆昔始学时，昼夜为淹留。拟将知音托，百年叙绸缪。谁谓知音者，如何事远游。朱颜能几度，青阳倏五周。遗谱不复理，疏弦已终投。所思在天涯，望望江上舟。东风昨夜至，春光满汀洲。强整昔时欢，徒增今日愁。愿因东风翔，吹落古交州。夫婿马上回，闻之应白头。

送按察使周志新之浙江

钱塘古雄藩，川陆走四方。第宅富而丽，士庶材且良。戎卫夹郡县，簿书垂箧筐。翼翼风纪重，独立振宏纲。夫子南海彦，早登君子堂。金石棘寺评，冠冕柏台行。绣衣明旭日，玉节严秋霜。仪表动朝著，丹凤鸣高冈。滇池万里道，揽辔夷獠乡。坐见岁月间，化弦日以张。再莅东南政，才高行弥臧。致远识骐骥，蟠根别干将。郁郁吴山秀，汤汤秀水长。令闻与之俱，千载期不忘。

湖南田舍为上虞沈庭圭题二首 其一

蔼蔼湖中山，迢迢湖上路。田家大湖滨，三五亦成聚。朝耕湖上田，暮唤湖上渡。稚子远相迎，牛背挂农具。今年喜有秋，不为租税惧。床头酿茆柴，取醉罗栗芋。相看桑麻长，焉识簪组误。县门久未行，且乐成嫁娶。

湖南田舍为上虞沈庭圭题二首 其二

湖山护人家，烟火隔篱落。爱此湖田肥，生产愿自托。儿孙日长成，努力趁春作。驱牛耕远郊，牵犊锄近郭。农事喜及时，秋收聊可度。积穰登仓箱，馀粒饱鸟雀。村篘有浊醪，莫负邻翁约。笑尔东西人，谁识田家乐。

陈坤奇耕读轩

汤汤北溪流，渺渺绿洲远。烟火隔疏篱，牛羊牧长阪。我屋日绸缪，我土日耕垦。耒耜有时閒，简编可舒卷。清晨望东皋，回首西山晚。甫田带经锄，细雨倚书饭。聊思教子孙，末俗笑予蹇。簪组非所荣，古道在务本。

题新安汪子容寿藏卷

人生草上露，回首日已晞。顾非金石姿，焉用千载期。昨夜高堂欢，薄暮南山陲。弦歌声未歇，涕泪沾裳衣。达人贵知命，常用此道推。乐丘事已卜，哀挽情亦悲。我生谅如寄，九原行当归。开樽面息所，不醉复何为。

题南康翁教授匡山读书处

海国横秀气，兹山郁嵯峨。群峰青天半，倒影凌沧波。匡裕古哲士，结庐层峦阿。遗构委蔓草，岩扉长蓬科。我来属杪秋，攀跻兴尤多。楼观出林表，石磴穿松萝。琴樽落叶下，衣袂浮云过。群籁起天末，长风振寒柯。手招谪仙人，宴坐朱颜酡。细读紫阳碑，莓苔共摩挲。怀古访陈迹，贤达知几何。愧我山野癖，岁月徒蹉跎。夫子金闺彦，侯庠赋菁莪。散襟发逸思，策杖仍长歌。夔龙凤池上，珊珊振环珂。终当拂衣去，接武金銮坡。

题秋林泉石图

高林颇深䆳，远洲亦萦纡。风景一何异，中有贤者庐。阳崖落日明，阴涧浮云虚。耕野见秋火，扣舷闻夜渔。朅来尘网中，机务日相拘。念兹膏肓疾，愧彼泉石图。抱拙谢簪绂，养素宜琴书。俯仰天宇宽，所乐恒有馀。

题璧水瞻云

征鸿度南浦，慈乌号北林。白云仍在目，恻恻思难任。云飞沧江上，日夕归故岑。高堂旷千里，倚门望弥深。孝子爱寸晷，哲人惜分阴。百年顾云邈，欢乐当在今。綵袖时独戏，板舆日同寻。愿同白云飞，倏尔谐冲襟。瞻云念白首，捧日秉赤心。狄公播英名，价重双南金。

送友归故园

凌晨石渠集，步出西上门。倏闻同怀友，优诏归故园。堤上金明枝，袅娜春日暄。折之赠行色，乡思随纷纷。夜来沙阳月，照君林下尊。揽衣鹤为舞，染翰禽能言。虽云邻局欢，当念王程烦。早拂季子衣，休望西山云。

南昌章叔明溪隐

冥心压尘鞅，遁迹清溪流。竹下坐垂钓，柳边繫孤舟。野径入沙际，到门有白鸥。夏雨夜来过，微茫望沧洲。取醉倒浊醪，茅斋日淹留。长歌沧浪曲，讵为名利谋。机杼隔篱落，牛羊下林丘。衣食聊自足，安命复何求。

刑部鲁员外富春山读书处

泊舟富春渚，蹑屩富春山。荒台见遗构，下瞰沧江寒。中有绩学子，辛苦服儒冠。岩扉入松柏，猿鸟时往还。扫榻落叶下，捲幔浮云閒。横经对秋月，遥音薄林峦。岂谓耽章句，斯道常先难。朅来千载馀，翱翔贤士关。持节出乌府，典宪佐秋官。南山宿雾姿，文采何班班。高冈鸣阳侣，九仞云逵翰。值此明盛时，玉佩声珊珊。矫首读书处，烟萝邈跻攀。严陵客星隐，清名满人间。出处虽异途，我心求所安。

题李将军麓峰读书处

尔祖谪仙人，读书匡山阴。伟哉云仍孙，千载同此心。嵯蛾麓峰色，下瞰湘江深。石径入烟筱，岩扉闭云岑。横经群猿下，散帙双鹤临。掩耳鲁生召，抱膝梁甫吟。松际一片月，照君石上琴。七弦引遐思，清响生虚林。圣代尧舜治，夔龙共招寻。干羽观苗格，箫韶放郑淫。分符辞北阙，锡带垂南金。伫看文中赏，迟尔瑶华音。

题参议李子华林泉书屋

开轩睇幽䆳，散帙当清漪。爱以君子屋，重此林泉姿。空翠散瑶席，轻流度华池。牙签插高阁，万卷光陆离。逍遥弦颂暇，鱼鸟忻相随。俗虑澹若忘，谈笑无厌时。早逢雍熙治，文雅久见推。歘起掌帝制，两籓赖纲维。济济夔龙侣，接武赤玉墀。东观多群籍，西清骋雄词。莹如玉壶冰，灿若琼树枝。苕溪增秀色，天目含清辉。黎庶待拊字，丘园宁暌违。寄声考槃涧，白首以为期。

攸县周克己交翠轩

梦逐舂陵云，手探濂溪水。溪回气若合，万顷清无底。云间无极翁，白发垂两耳。青盖驾苍虬，顾视启玉齿。黄卷千万言，大道直如矢。循环造化机，日月无停晷。采华掇桂英，飧腴窥石髓。䆳谷佩独闻，层崖杖恒倚。觉来户牗空，阶除翠交委。高树移繁阴，閒花落轻蕊。晴光散疏帘，春色侵净几。端坐物意多，萋萋望中是。

题王振之思亲卷

君子有所思，所思良独难。高堂在何许，九原路漫漫。食禄不待养，衣锦谁为欢。良宵四五起，中情讵能安。春至霜露零，秋深风木寒。感兹岁华改，恻怆颓心肝。宦辙天一涯，顾盼形影单。努力播芳馨，期以垂不刊。

题边汝贤素庵

天地一逆旅，我身兀如寄。夙乖华艳姿，独抱冲漠志。茅宇对诗书，衡门绝车骑。养素无外营，林泉引深契。青黄木之灾，锦绣牺牛累。人生安贱贫，所乐在适意。

题陆有孚山水图

远山白云里，近山青天上。楼观何巍峨，金碧郁相望。石塘照萦纡，平林见空旷。谩拂渡桥鞭，且憩沿崖杖。良时趣自随，佳境意足畅。奈此行期促，丹梯当再访。

圣孝瑞应诗

扶桑倒影挂灵谷，缁衣翩翩下天竺。银潢万里涵轻春，遥见真人调玉烛。法王楼阁中天开，宝幢斜倚琼瑶台。回头笑指祗园树，昨日恒河沙上来。九重垂拱羹墙面，卷却龙章向深殿。鼎湖烟雨泣乌弓，汉宫兰膏掩妆扇。璧月玲珑雕玉帘，佛筵挂影夜纤纤。祥光万丈照贝叶，天花五采垂层檐。梵音万口海潮小，三十六宫管弦绕。松枝膏露甘可飧，覆地瑞云兜率晓。大孝曾闻四海歌，慈航西驾沧溟波。又闻嵩山万岁祝，龟书马画清时多。熙熙化日长如昨，十五阶蓂生复落。康衢黄发笑自如，何事流沙寻极乐。

题道士林栖霞碧萝猿洞

溪上垂萝几百尺，石洞阴阴闷长日。昔人学道居其间，尘世纷纷未尝识。白猿一啸下青山，药瓢丹灶共往还。岩扉自掩明月上，石床不扫白云閒。伊谁寻真百年后，道机通玄七闽秀。宝笈仙书入夜观，镡津霞气临晨漱。秋风袅袅吹绿萝，猿声时答步虚歌。明年买棹七峰雨，洞天鸡犬知相遇。

古洞閒云歌为莆田笑庭欣上人赋

古洞深几许，閒云日来往。惟应空门居，相知惬幽赏。笑庭上人不出山，身比浮云閒更閒。松间石榻日应扫，花底岩扉时自关。纷纷郁郁古洞口，白衣倏忽成苍狗。细观色相了无踪，真空境界那能有。云来碧峰夕，云去沧江阴。上人笑傲自无心，知向白云深处寻。

赠道士陈清隐

琳宫遁迹学无为，姓字休劳世上知。庐阜远公莲，社鉴湖贺老。酒船期石床，花落因风扫。丹灶云深近水移，几度钧天闻九奏，馀音半入步虚词。

关山月

关山夜月明，秋色照孤城。影亏同汉阵，轮满逐胡兵。天寒光转白，风多晕欲生。寄言亭上吏，游客解鸡鸣。

九怀 其二 通路

天门兮𡒰户，孰由兮贤者？无正兮溷厕，怀德兮何睹？假寐兮悯斯，谁可与兮寤语？痛凤兮远逝，畜鴳兮近处。鲸鲟兮幽潜，从虾兮游渚。乘虬兮登阳，载象兮上行。朝发兮葱岭，夕至兮明光。北饮兮飞泉，南采兮芝英。宣游兮列宿，顺极兮彷徉。红采兮骍衣，翠缥兮为裳。舒佩兮綝纚，竦余剑兮干将。腾蛇兮后从，飞駏兮步旁。微观兮玄圃，览察兮瑶光。启匮兮探筴，悲命兮相当。纫蕙兮永辞，将离兮所思。浮云兮容与，道余兮何之？远望兮仟眠，闻雷兮阗阗。阴忧兮感余，惆怅兮自怜。

九怀 其四 昭世

世溷兮冥昏，违君兮归真。乘龙兮偃蹇，高回翔兮上臻。袭英衣兮缇䌌，披华裳兮芳芬。登羊角兮扶舆，浮云漠兮自娱。握神精兮雍容，与神人兮相胥。流星坠兮成雨，进瞵盼兮上丘墟。览旧邦兮滃郁，余安能兮久居！志怀逝兮心懰慄，纡余辔兮踌躇。闻素女兮微歌，听王后兮吹竽。魂悽怆兮感哀，肠回回兮盘纡。抚余佩兮缤纷，高太息兮自怜。使祝融兮先行，令昭明兮开门。驰六蛟兮上征，竦余驾兮入冥。历九州兮索合，谁可与兮终生？忽反顾兮西囿，睹轸丘兮崎倾。横垂涕兮泫流，悲余后兮失灵。

九怀 其五 尊嘉

季春兮阳阳，列草兮成行。余悲兮兰生，委积兮从横。江离兮遗捐，辛夷兮挤臧。伊思兮往古，亦多兮遭殃。伍胥兮浮江，屈子兮沉湘。运余兮念兹，心内兮怀伤。望淮兮沛沛，滨流兮则逝。榜舫兮下流，东注兮磕磕。蛟龙兮导引，文鱼兮上濑。抽蒲兮陈坐，援芙蕖兮为盖。水跃兮余旌，继以兮微蔡。云旗兮电骛，倏忽兮容裔。河伯兮开门，迎余兮欢欣。顾念兮旧都，怀恨兮艰难。窃哀兮浮萍，汎淫兮无根。

从军行二首 其一

兵书久闲习，征战数曾经。讲戎平乐观，学戏羽林亭。西征度疏勒，东驱出井陉。牧马滨长渭，营军毒上泾。平云如阵色，半月类城形。羽书封信玺，诏使动流星。对岸流沙白，缘河柳色青。将幕恒临斗，旌门常背刑。勋封瀚海石，功勒燕然铭。兵势因麾下，军图送掖庭。谁怜下玉箸，向暮掩金屏。

从军行二首 其二

黄河流水急，骢马远征人。谷望河阳县，桥渡小平津。年少多游侠，结客好轻身。代风愁枥马，胡霜宜角筋。羽书劳警急，边鞍倦苦辛。康居因汉使，卢龙称魏臣。荒戍唯看柳，边城不识春。男儿重意气，无为羞贱贫。

长安有狭邪行

威纡狭邪道，车骑动相喧。博徒称剧孟，游侠号王孙。势倾魏侯府，交尽翟公门。路邪劳夹毂，涂艰倦折辕。日斜宣曲观，春还御宿园。涂歌杨柳曲，巷饮榴花樽。独有游梁倦，还守孝文园。

饮马长城窟

北走长安道，征骑每经过。战垣临八阵，旌门对两和。屯兵戍陇北，饮马傍城阿。雪深无复道，冰合不生波。尘飞连阵聚，沙平骑迹多。昏昏垄坻月，耿耿雾中河。羽林犹角牴，将军尚雅歌。临戎常拔剑，蒙险屡提戈。秋风鸣马首，薄暮欲如何。

轻举篇

天地能长久，神仙寿不穷。白玉东华检，方诸西岳童。俄瞻少海北，暂别扶桑东。俯观云似盖，低望月如弓。看棋城邑改，辞家墟巷空。流珠馀旧灶，种杏发新业。酒酿瀛洲玉，剑铸昆吾铜。谁能揽六博，还当访井公。

凌云台

高台悬百尺，中夕殊未穷。北临酸枣寺，西眺明光宫。城旁抵双府，林里对相风。书题鹿卢榜，观写飞廉铜。窗开神女电，梁映美人虹。虞捐滥天宠，郑瞀特怀忠。庄生垂翠钓，昭仪拒斗熊。驰轮有盈缺，人道亦污隆。还念西陵舞，非复邺城中。

出塞

飞蓬似征客，千里自长驱。塞禽唯有雁，关树但生榆。背山看故垒，系马识馀蒲。还因麾下骑，来送月支图。

入塞

戍久风尘色，动多意气豪。建章楼阁迥，长安陵树高。度冰伤马骨，经寒坠节旄。行当见天子，无假用钱刀。

明君词

阑殿辞新宠，椒心馀故情。鸿飞渐南陆，马首倦西征。寄书参汉使，衔涕望秦城。唯馀马上曲，犹作出关声。

游侠篇

京洛出名讴，豪侠竞交游。河南期四姓，关西谒五侯。斗鸡横大道，走马出长楸。桑阴徙将夕，槐路转淹留。

古曲

青楼临大道，游侠尽淹留。陈王金被马，秦女桂为钩。驰轮洛城巷，斗鸡南陌头。薄暮风尘起，聊为清夜游。

九日从驾诗

黄山猎地广，青门官路长。律改三秋节，气应九钟霜。曙影初分地，暗色始成光。高旆长楸坂，缇幕杏间堂。射马垂双带，丰貂佩两璜。苑寒梨树紫，山秋菊叶黄。华露霏霏冷，轻飙飒飒凉。终惭属车对，空假侍中郎。

入朝守门开诗

凤池通复道，严驾早凌晨。铁符行警曙，银棨未开闉。堑暗城无影，晴新路不尘。屯兵引画剑，骑吹动班轮。徒知仰睿藻，抽辞殊未申。

赠周处士诗

我行无岁月，征马屡盘桓。崤曲三危岨，关重九折难。犹持汉使节，尚服楚臣冠。巢禽疑上幕，惊羽畏虚弹。飞蓬去不已，客思渐无端。壮志与时歇，生年随事阑。百龄悲促命，数刻念馀欢。云生陇坻黑，桑疏蓟北寒。鸟道无蹊径，清汉有波澜。思君化羽翮，要我铸金丹。

别陆子云诗

解缆出南浦，征棹且凌晨。还看分手处，唯馀送别人。中流摇盖影，边江落骑尘。平湖开曙日，细柳发新春。沧波不可望，行云聊共因。

和张侍中看猎诗

上林冬狩返，回中讲射归。还登宣曲观，更猎黄山围。严冬桑柘惨，寒霜马骑肥。绁卢随兔起，高鹰接雉飞。独嗟来远客，辛苦倦边衣。

和庾司水修渭桥诗

东流仰天汉，南渡似牵牛。长堤通甬道，飞梁跨造舟。使者开金堰，太守拥河流。广陵候涛水，荆峡望阳侯。波生从故舶，沙涨涌新洲。天星识辩对，检玉应沈钩。空悦浮《云赋》，非复采莲讴。

玄圃浚池临泛奉和诗

长洲春水满，临泛广川中。石壁如明镜，飞桥类饮虹。垂杨夹浦绿，新桃缘径红。对楼还泊岸，迎波暂守风。渔舟钓欲满，莲房采半空。于兹临北阙，非复坐墙东。

和从弟佑山家诗二首 其一

采药名山顶，时节无春冬。散云非一色，连岩异众峰。合沓似无径，间关定有踪。山窗临绝顶，檐溜俯危松。空林鸣暮雨，虚谷应朝钟。仙童时可遇，羽客屡相逢。若值韩众药，当御长房龙。

和从弟佑山家诗二首 其二

结交非俗士，仙侣自招携。少华隐日月，太乙寻虹霓。众林积为籁，围竹茂成埤。幽谷曙无景，荒途昼欲迷。滴沥寒泉溜，叫啸秋猿啼。白云帝乡起，神禽丹穴栖。箭筱时通径，桃李复成蹊。今身得其所，群物可令齐。

咏雁诗

伺潮闻曙响，妒垄有春翚。岂若云中雁，秋时塞外归。河长犹可涉，海阔故难飞。霜多声转急，风疏行屡稀。园池若可至，不复怯虞机。

送观宁侯葬诗

蒙羽高峻极，淮泗导清源。刑茅广裂地，跗萼盛开蕃。纷纶彤雘彩，从容琼玉温。冲飙摇柏干，烈火壮曾昆。畴昔同羁旅，辛苦涉凉暄。观风方听乐，垂泪遽伤魂。造舟虚客礼，高闬掩宾垣。桂树思公子，芳草惜王孙。今晨向郊郭，犹似背轘辕。丹旐书空位，素帐设虚樽。楚琴南操绝，韩书旧说存。西靡伤新树，东陵惜故园。自怜悲谷影，弥怆玉关门。馀辉尽天末，夕雾拥山根。平原看独树，皋亭望列村。寂寥还盖静，荒茫归路昏。挽铎已流唱，歌童行自喧。眷言千载后，谁将游九原。

送刘中书葬诗

昔别伤南浦，今归去北邙。书生空托梦，久客每思乡。塞近边云黑，尘昏野日黄。陵谷俄迁变，松柏易荒凉。题铭无复迹，何处验龟长。

别王都官诗

连翩悯流客，凄怆惜离群。东西御沟水，南北会稽云。河桥两堤绝，横歧数路分。山川遥不见，怀袖远相闻。

送别裴仪同诗

河桥望行旅，长宁送故人。沙飞似军幕，蓬卷若车轮。边衣苦霜雪，愁貌捐风尘。行路皆兄弟，千里念相亲。

咏月赠人诗

月色当秋夜，斜晖映薄帷。上弦如半璧，初魄似蛾眉。渡云光忽驶，中天影更迟。高阳怀许掾，对此益相思。

和殷廷尉岁暮诗

岁晚悲穷律，他乡念索居。寂寞灰心尽，摧残生意馀。产空交道绝，财殚密亲疏。空悲赵壹赋，还著虞卿书。

看斗鸡诗

躞蹀始横行，意气欲相倾。妒敌金芒起，猜群芥粉生。入场疑挑战，逐退似追兵。谁知函谷下，人去独开城。

弹棋诗

投壶生电影，六博值仙人。何如镜奁上，自有拂轻巾。隔涧疑将别，陇头如望秦。握笔徒思赋，辞短竟无陈。

从驾北郊诗

维皇敬明祀，望拜出河东。地灵开复道，营星发紫宫。衡街响清跸，侦候起相风。森沈羽林骑，肃穆虎贲弓。

奉和赵王隐士诗

凫鹄均长短，鹏鴳共逍遥。清襟蕴秀气，虚席满风飙。断弦惟续葛，独酌止倾瓢。菖蒲九重节，桑薪七过烧。

始发宿亭诗

送人亭上别，被马枥中嘶。漠漠村烟起，离离岭树齐。落星侵晓没，残月半山低。

