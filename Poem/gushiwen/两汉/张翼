name : 张翼
introduce : （?—264）三国蜀犍为武阳人，字伯恭。刘备定益州，为书佐，迁蜀郡太守。刘禅时，历官尚书，左车骑将军，领冀州刺史。景耀末，魏军数道并攻，与姜维拒守剑阁。刘禅降，乃与维降魏。明年，至成都，为钟会乱兵所杀。
link : https://so.gushiwen.org/authors/authorvsw_7f594f4dfc42A1.aspx

题画竹石

嗟彼凤去，空余虎蹲。竹不可食，石不能言。

咏德诗三首 其一

运形不标异，澄怀恬无欲。座可栖王侯，门可回金毂。风来咏逾清，鳞萃渊不浊。斯乃玄中子，所以矫逸足。何必玩幽间，青衿表离俗。百龄苟未遐，昨辰亦非促。曦腾望舒映，曩今迭相烛。一世皆逆旅，安悼电往速。区区虽非党，兼忘混砾玉。恪神罔业秽，要在夷心曲。

咏德诗三首 其二

灵飙起回浪，飞云腾逆鳞。苟擢南阳秀，固集三造宾。缅怀结寂夜，味藻咏终晨。延伫时无遘，谁与拂流尘。眇情寄极眄，萧条独遨神。相忘东溟里，何晞西潮津。我崇道无废，长谣想义人。

咏德诗三首 其三

遥遁播荆衡，杖策憩南郢。遭动透浪迹，遇靖恬夷性。拊卷从老语，挥纶与庄咏。遐眺独缅想，萧神飙尘正。时无喜惠偶，绝韵将谁听。习子茂芳标，有欣徽音令。颖敷陵霜倩，葩熙三春盛。拂翮期宵翔，岂与桑榆竞。我混不材姿，遗情忘雕映。虽非峄阳椅，聊以翮泗磬。

赠沙门竺法頵三首 其一

郁郁华阳岳，绝云抗飞峰。峭壁溜灵泉，秀岭森青松。悬岩廓峥嵘，幽谷正寥笼。丹崖栖奇逸，碧室禅六通。泊寂清神气，绵眇矫妙纵。止观著无无，还净滞空空。外物岂大悲，独往非玄同。不见舍利弗，受屈维摩公。

赠沙门竺法頵三首 其二

至人如影响，灵慧陶意劫。应方恢权化，兆类蒙慈悦。冥冥积尘昧，永在岩底闭。废聪无通照，遗形不洞灭。明哉如来降，豁矣启潜穴。幽精沦朽壤，孰若阿维察。遥谢晞玄畴，何为自矜洁。

赠沙门竺法頵三首 其三

邈邈庆成标，峨峨浮云岭。峻盖十二岳，独秀阎浮境。丹流环方基，瑶堂临峭顶。涧滋甘泉液，崖蔚芳芝颖。翘翘羡化伦，眇眇陵岩正。肃拱望妙觉，呼吸晞龄永。苟能夷冲心，所憩靡不净。万物可逍遥，何必栖形影。勉寻大乘轨，练神超勇猛。

答庾僧渊诗

茫茫混成始，豁矣四天朗。三辰还须弥，百亿同一像。灵和陶氤氲，会之有妙常。大慈济群生，冥感如影响。蔚蔚沙弥众，粲粲万心仰。谁不欣大乘，兆定于玄曩。三法虽成林，居士亦有党。不见虬与龙，洒鳞凌霄上。冲心超远寄，浪怀邈独往。众妙常所晞，维摩余所赏。苟未体善权，与子同佛仿。悠悠诚满域，所遗在废想。

忠徐倡诗

西神峨峨，睢孽蔓乘，兵涂氓膏，国武乏兴。唶尔尸素营贿朋，城弗典守妖狐凌。彼章缝之徒，冠伦魁能，蒲伏詟服，倒授太阿傔以承。天廓不白暑雨冰，纲常沦隳，线绝罔凭。胡为优徐倡，冶容倚市矜。鬕妖驱之俾侑乐，頩玉肆詈无陵竞。噤讴褫舞馀，怒鬟植鬅鬙。铅为钢，刃划膺，载营霸，灼上升，顾守臣钜儒，汗恧衔愧死莫惩。二仪磅礴忠义气，犹出下里孰可仍。桓桓执夷徒，乃反经沟塍。尔倡丹衷烛日月，易粉黛，誉声绳绳。污渎流，回清澄。

西湖竹枝词

南高北高峰顶齐，钱塘江水隔湖西。不得潮头到湖口，郎船今夜泊西溪。

