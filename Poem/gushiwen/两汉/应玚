name : 应玚
introduce : （?—217）三国魏汝南人，字德琏。应劭从子。以文章见称。曹操征为丞相掾属。转平原侯庶子，后为五官中郎将文学。为“建安七子”之一。曹丕称其才学足以著书。卒于疾疫。有辑本《应德琏集》。
link : https://so.gushiwen.org/authors/authorvsw_00b522080bdcA1.aspx

别诗

浩浩长河水。九折东北流。晨夜赴沧海。海流亦何抽。远适万里道。归来未有由。临河累太息。五内怀伤忧。

斗鸡诗

戚戚怀不乐。无以释劳勤。兄弟游戏场。命驾迎众宾。二部分曹伍。群鸡焕以陈。双距解长绁。飞踊超敌伦。芥羽张金距。连战何缤纷。从朝至日夕。胜负尚未分。专场驱众敌。刚捷逸等羣。四坐同休赞。宾主怀悦欣。博奕非不乐。此戏世所珍。

公燕诗

巍巍主人德，佳会被四方。开馆延群士，置酒于斯堂。辨论释郁结，援笔兴文章。穆穆众君子，好合同欢康。促坐褰重帷，传满腾羽觞。

报赵淑丽诗

朝云不归。夕结成阴。离羣犹宿。永思长吟。有鸟孤栖。哀鸣北林。嗟我怀矣。感物伤心。

公宴诗

巍巍主人德。佳会被四方。开馆延羣士。置酒于斯堂。辨论释郁结。援笔兴文章。穆穆众君子。好合同欢康。促坐褰重帷。传满腾羽觞。

侍五官中郎将建章台集诗

朝雁鸣云中。音响一何哀。问子游何乡。戢翼正徘徊。言我塞门来。将就衡阳栖。往春翔北土。今冬客南淮。远行蒙霜雪。毛羽日摧颓。常恐伤肌骨。身陨沉黄泥。简珠堕沙石。何能中自谐。欲因云雨会。濯羽陵高梯。良遇不可值。伸眉路何阶。公子敬爱客。乐饮不知疲。和颜既以畅。乃肯顾细微。赠诗见存慰。小子非所宜。为且极讙情。不醉其无归。凡百敬尔位。以副饥渴怀。

别诗

朝云浮四海。日暮归故山。行役怀旧土。悲思不能言。悠悠涉千里。未知何时旋。

