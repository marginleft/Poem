name : 薛综
introduce : （?—243）三国吴沛郡竹邑人，字敬文。士燮召为五官中郎将，除合浦、交趾太守。从吕岱南征，还为守谒者仆射。建昌侯孙虑辟为长史。外掌众事，内授书籍。累迁尚书仆射，太子少傅。曾注张衡《二京赋》，并撰有《私载》、《五宗图述》。
link : https://so.gushiwen.org/authors/authorvsw_a4c1e074aa56A1.aspx

麒麟颂

懿哉麒麟，惟兽之伯。政平觌景，否则戢足。德以卫身，不布牙角。屏营唐日，帝尧保禄。委体大吴，以昭遐福。天祚圣帝，享兹万国。

驺虞颂

婉婉白虎，优仁是崇。饥不侵暴，困不改容。敛威扬德，恺悌之风。圣德极盛，驺虞乃彰。

白鹿颂

皎皎白鹿，体性驯良。其质皓濯，如鸿如霜。

凤颂

猗与石磬，金声玉振。先王搏拊，以正五音。百兽翔感，仪凤舞麟。在昔尧舜，斯磬乃臻。宗庙致敬，乃肯来顾。赞扬圣德，上下受祚。

嘲蜀使张奉

有犬为独，无犬为蜀。横目苟身，虫入其腹。无口为天，有口为吴。君临万邦，天子之都。

