name : 周子良
introduce : （497—516）南朝梁汝南人，字元和。少从陶弘景受仙灵篆等，传说后能通神。有《冥通记》。
link : https://so.gushiwen.org/authors/authorvsw_376a90d133cbA1.aspx

五仙诗五首 其一 保命府丞授诗

华景辉琼林，清风散紫霄。仰携高真士，凌空驭绿轺。放彼朱霞馆，造此尘中僚。有缘自然会，不待心翘翘。

五仙诗五首 其二 冯真人授诗

太霞郁紫盖，景风飘羽轮。直造尘滓际，万秽浇我身。自非保仙子，安见今日人。过此未申岁，控景朝太真。冥缘虽有契，执德故须勤。

五仙诗五首 其三 张仙卿授诗

写我萧闲馆，游彼尘喧际。骋景盖飞霄，寻此人间契。周生一何奇，能感玄人辙。无使凌云干，中随严霜折。

五仙诗五首 其四 洪先生授诗

灵风扇紫霞，景云散丹晖。八素不为迥，九垓何足巍。志业虽右□，习之亦成微。勖此今日事，今阙方共归。

五仙诗五首 其五 华阳童授诗

悬台凌紫汉，峻阶登绛云。华景飞形烛，七曜亦殊分。写此步尘秽，适彼超世君。勖哉二祀内，无令邪世闻。方为去来会，短辞何用纷。

彭先生歌

太霄何冥冥。灵真时下游。命我嚣涂际。采察云中俦。世路多淫浊。真诚不可搜。促驾还陆岭。人间无与酬金。

