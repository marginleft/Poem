name : 刘骏
introduce : （430—464）即刘骏。字休龙，小字道民。南朝宋文帝第三子。初封武陵王，历任湘、雍、徐等州刺史，都督诸州军事。文帝元嘉二十八年，率军镇压江汉蛮民起义。后文帝为太子刘劭所杀，率兵进讨，至新亭即位称帝，杀刘劭。在位期间，剪除宗室，重用中书通事舍人戴法兴、巢尚之、戴明宝，使专朝政。推行土断，并限制占山封水，抑制大族，加强君权，在位十一年。庙号世祖。
link : https://so.gushiwen.org/authors/authorvsw_4d95981d224fA1.aspx

丁督护歌六首

督护北征去，前锋无不平。朱门垂高盖，永世扬功名。

丁督护歌六首 其二

洛阳数千里，孟津流无极。辛苦戎马间，别易会难得。

丁督护歌六首 其三

叔护北征去，相送落星墟。帆樯如芒柽，督护今何渠。

丁督护歌六首 其四

闻欢去北征，相送直渎浦。只有泪可出，无复情可吐。

丁督护歌六首 其五

督护初征时，侬亦恶闻许。愿作石尤风，四面断行旅。

丁督护歌六首 其六

黄河流无极，洛阳数千里。坎坷戎旅间，何由见欢子。

游覆舟山诗

束发好怡衍，弱冠颇流薄。素想终勿倾，聿来果丘壑。层峰亘天维，旷渚绵地络。逢皋列神苑，遭坛树仙阁。松墱含青晖，荷源煜彤烁。川界泳游鳞，岩庭响鸣鹤。

登作乐山诗

修路轸孤辔，竦石顿飞辕。遂登千寻首，表里望丘原。屯烟扰风穴，积水溺云根。汉潦吐新波，楚山带旧苑。壤草凌故国，拱木秀颓垣。目极情无留，客思空已繁。

登鲁山诗

解帆憩通渚，息徒凭椒丘。粤值风景和，升高从远眸。纪郢穷西路，湘梦极南流。杳哉汉阴永，浩焉江界修。

济曲阿后湖诗

宵登毗陵路，旦过云阳郛。平湖旷津济，菰渚迭明芜。和风翼归采，夕氛晦山嵎。惊澜翻鱼藻，赪霞照桑榆。

与庐陵王绍别诗

连岁矜离心，今兹幸良集。信宿穷晨暮，开颜披所戢。未尽欢娱怀，已伤歧路及。舳舻引江介，飞旌背尔邑。悄扰徒旅戒，团栾流景入。迟迟分手念，泫泫登路泣。

幸中兴堂饯江夏王诗

送行怅川逝，离酌偶岁阴。阴云掩欢绪，江山起别心。

拜衡阳文王义季墓诗

昧旦凭行轼，濡露及山庭。投步矜履蹈，举目增凄清。轺路灭归轸，沦闼负重扃。深松朝已雾，幽隧晏未明。长杨敷晚素，宿草披初青。哀往起沈泉，追爱恸中情。竹帛凭年远，世范随伏倾。

七夕诗二首 其一

白日倾晚照，弦月升初光。炫炫叶露满，肃肃庭风扬。瞻言媚天汉，幽期济河梁。服箱从奔轺，纨绮阙成章。解带遽回轸，谁云秋夜长。爱聚双情款，念离两心伤。

七夕诗二首 其二

秋风发离愿，明月照双心。偕歌亦遗调，别叹无残音。开庭镜天路，馀光不可临。沿风披弱缕，迎辉贯玄针。斯艺成无取，时物聊可寻。

夜听妓诗

寒夜起声管，促席引灵寄。深心属悲弦，远情逐流吹。劳襟凭苦辰，谁谓怀忘易。

咏史诗

聂政凭骁气，荆轲擅美风。孤刃骇韩庭，独步震秦宫。怀音岂若始，捐躯在命终。雄姿列往志，流声固无穷。

初秋诗

夏尽炎气微，火息凉风生。绿草未倾色，白露已盈庭。远视秋云发，近听寒蝉鸣。运移矜物化，川上感馀情。

秋夜诗

局景薄西隅，升月照东垂。肃肃风盈幕，泫泫露倾枝。侧闻飞壶急，坐见河宿移。睹辰念节变，感物矜乖离。

四时诗

堇茹供春膳，粟浆充夏餐。瓟酱调秋菜，白醝解冬寒。

斋中望月诗

褰幕荡暄气，入夜渐流清。微微风始发，暧暧月初明。思因往物深，悲以归云盈。

北伐诗

表里跨原隰，左右御川梁。月羽皎素魄，皇旗赩赤光。

歌

山怀风兮谷吐泉，清潭邃兮远气宣。符深情兮应遥心，促千里兮测云天。

离合诗

霏云起兮泛滥。雨霭昏而不消。意气悄以无乐。音尘寂而莫交。守边境以临敌。寸心厉于戎昭。阁盈图记。门满宾僚。仲秋始戒。中园初凋。池育秋莲。水灭寒漂。旨归涂以易感。日月逝而难要。分中心而谁寄。人怀念而必谣。

华林都亭曲水联句产柏梁体诗

九宫盛事予旒纩。三辅务根诚难亮。策拙枌乡惭恩望。折冲莫效兴民谤。侍禁卫储恩逾量。臣谬叨宠九流旷。喉唇废职方思让。明笔直绳天威谅。

之江州诗

山曲蒙幽雨，江路结流寒。

自君之出矣

自君之出矣，金翠暗无精。思君如日月，回迁昼夜生。

