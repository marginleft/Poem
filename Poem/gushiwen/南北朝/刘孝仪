name : 刘孝仪
introduce : 南朝梁代文学家。名潜，以字行。刘孝绰弟。刘孝仪(484～550)初为始兴王萧法曹行参军，随同出镇益州，兼记室。后又随晋安王萧纲出镇襄阳。曾出使北魏。累迁尚书左丞，兼御史中丞。历任临海太守、豫章内史。后来侯景叛乱，州郡失陷。大宝元年(550)病逝。
link : https://so.gushiwen.org/authors/authorvsw_e4a8077d7117A1.aspx

从军行

冠军亲挟射，长平自合围。木落雕弓燥，气秋征马肥。贤王皆屈膝，幕府复申威。何谓从军乐，往返速如飞。

和昭明太子钟山解讲诗

诏乐临东序，时驾出西园。虽穷理游盛，终为尘俗喧。岂如弘七觉，扬鸾启四门。夜气清箫管，晓阵烁郊原。山风乱采眊，初晃丽文辕。林开前骑骋，径曲羽旄屯。烟壁浮青翠，石濑响飞奔。回舆下重阁，降道访真源。谈空匹泉涌，缀藻迈弦繁。轻生逢遇误，并作辈龙鹓。顾已同偏爵，何用挹衢樽。

和简文帝赛汉高庙诗

圭币崇明祀，牲樽礼贵神。风惊如集庙，光至似来陈。徘徊灵驾入，叫咷倡歌新。将言非为己，致敬乃祈民。多才与多事，今古独为邻。

行过康王故第苑诗

入梁逢故苑，度薛见馀宫。尚识招贤阁，犹怀爱士风。灵光一超远，衡馆亦蒙笼。洞门馀旧色，甘棠留故丛。送禽悲不去，过客慕难穷。池竹徒如在，林堂暧已空。远桥隔树出，迥涧隐岸通。芳流小山桂，尘起大王风。具物咸如此，是地感余衷。空想陵前剑，徒悲垄上童。

闺怨诗

本无金屋宠，长作玉阶悲。一乖西北丽，宁复城南期。永巷愁无歇，应门闭有时。空劳织素巧，徒为团扇词。匡床终不共，何由横自私。

帆渡吉阳洲诗

扬帆乘浪华，操鼓要风力。近树倏而遐，遥山俄已逼。欲比惊龙制，将顿阳乌翼。客行悲道远，唯须前路极。

咏箫诗

危声合鼓吹，绝弄混笙篪。管饶知气促，钗动觉唇移。箫史安为贵，能令秦女随。

咏石莲诗

莲名堪百万，石姓重千金。不解无情物，那得似人心。

和咏舞诗

回履裾香散，飘衫钿响传。低钗依促管，曼睇入繁弦。

又和

转袖随歌发，顿履赴弦馀。度行过接手，回身乍敛裾。

舞就行诗

依歌移弱步，傍烛艳新妆。徐来翻应节，乱去反成行。

