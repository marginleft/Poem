name : 阳休之
introduce : （509—582）北齐右北平无终人，字子烈。好学能文，时人称“能赋能诗阳休之”。魏孝庄帝立，累迁太尉记室参军。节闵帝普泰中，与魏收等同修国史。后归高欢。东魏孝静帝武定二年，除中书侍郎，参掌诏命。历给事黄门侍郎、幽州大中正。文宣帝天保初，除散骑常侍。孝昭帝皇建初，尝访政术于休之，答以明赏罚，慎官方，禁淫侈，恤民患，为政教之先。后主天统初，为光禄卿，寻除吏部尚书。选用之人，时称才地俱允。武平初官尚书右仆射，领中书监。齐亡，入周，历纳言中大夫、太子少保，除和州刺史。隋文帝开皇二年罢任。撰《幽州人物志》。
link : https://so.gushiwen.org/authors/authorvsw_80067bc3aca7A1.aspx

春日诗

迟迟暮春日，霭霭春光上。柔露洗金盘，轻丝缀珠网。渐看阶茝蔓，稍觉池莲长。蝴蝶映花飞，楚雀缘条响。

咏萱草诗

开跗幽涧底，散彩曲堂垂。优柔清露湿，微穆惠风吹。朝朝含丽景，夜夜对华池。

正月七日登高侍宴诗

日照前窗竹，露湿后园薇。夜蛩扶砌响，轻蛾绕烛飞。

正月七日登高侍宴

广殿丽年辉，上林起春色。风生拂彫辇，云回浮绮翼。

赠马子结兄弟诗

三马俱白眉。

