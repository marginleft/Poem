name : 王猷
introduce : 王猷，字世伦，南朝宋琅琊临沂人。太保王弘之侄，光禄大夫、东亭侯王柳之子，位侍中、光禄大夫。
link : https://so.gushiwen.org/authors/authorvsw_aba924693effA1.aspx

过东林寺

曲磴千盘道，圆光百丈身。碑存前代迹，僧阅几番人。聚石谈经后，流泉入耳新。到寻三笑路，衣拂虎溪尘。

秋日渡九江步韵酬黄玉轮宫詹先抵通远见寄兼呈李葵孺奉常

远翠笼深寺，疏钟到客亭。江霞千顷练，石竹万峰青。月上蟾飞镜，霜横雁带星。相期探胜赏，先此寄山灵。

同黄玉轮宫詹过濠梁各步前韵

帝宅瞻佳气，津头步晚亭。菊篱霜始白，柳岸浪犹青。剑合疑干象，槎浮似泛星。冷听歌濯者，适意趣偏灵。

题春日载阳卷寿虚舟邓大参初度

旭日正晴明，遥天祝颂声。孤思先帝许，分部百蛮平。曲奏南飞雀，乔迁出谷莺。趣装群望切，未便洛英盟。

冬月舟过闽滩 其一

一叶危滩下，寒流带落霞。峰环金谷帐，石浣越溪沙。有响云惊阵，无风浪喷花。舟轻行独稳，滩险似平沙。

冬月舟过闽滩 其二

怪石无心险，飞泉得意流。湍狂疑捲电，涛怒不惊鸥。骨瘦玻璃净，情多曲折浮。醉歌时击楫，客况尽夷犹。

庐山瀑布

谁将白玉结帘栊，挂上香炉第几峰。雨暗幽崖龙吐沫，云流绝壑浪翻空。排连直欲倾三峡，错落飞来动八风。一吸灵津清彻骨，冰心时在心壶中。

杪春同唐金颖寅丈省耕郊外同憩清源洞小酌赋此 其一

干戈犹未起疮痍，又值郊原草绿时。官骑偶缘灵雨出，杖藜因爱石泉移。平畴风起追秧马，野岫春生战茗旗。愿得时和诸讼简，双柑长此听黄鹂。

杪春同唐金颖寅丈省耕郊外同憩清源洞小酌赋此 其二

曲磴纡回鸟道垂，平临霄汉俯冯夷。春游渐觉流莺老，东作频催布谷知。欲向云霄生羽翰，且从潭影鉴须眉。降心静向仙翁语，欲采山花插一枝。

杪春同唐金颖寅丈省耕郊外同憩清源洞小酌赋此 其三

九十春邀一日閒，与君聊此共跻扳。层城睥睨多临海，村落萧条但向山。醉墨客书苍壁上，采茶人笑白云閒。清商爱听泉声聒，月上丛林未拟还。

过建昌陈虚谷明府留酌

天涯树色似河阳，永夜逢君话故乡。性僻向怜多感慨，时危还许共劻勷。檐低珠斗催霜月，缸剪银花促客觞。潦倒不知归梦远，醒来仍是傍官杨。

赠送冯嶰谷出关

卧龙谁肯老沉吟，万里从戎国士身。欲洗英雄埋骨恨，更酬圣主筑坛慇。防胡岂藉羁縻策，仗剑期空绝漠氛。为语玉门关外将，东南民力竭如焚。

过抚州状元岭

玉皇曾自捡瑶篇，畀汝云中第一仙。丹翠晨开常捧日，危峰直撑欲扶天。磨崖未受秦朝禅，凿石犹传宋代年。搔首凭轩还北望，微茫尚似有狼烟。

过潜山哭谏议丁年兄

清时忽报哲人摧，驻马潜山泪满腮。白简未传平虏草，玉楼先召谪仙才。谁家吹月三更笛，对此临风一酒杯。怅望辽东华表上，何时能得令威回。

海上受降

白浪兼天春渺茫，降旗一片水云张。直凭青帝行新令，便繫长鲸莫跳梁。天净帐开悬海月，潮平弓挂在扶桑。从今高坐安澜上，快睹朝宗百谷王。

海上受降 其二

蛮烟蜃气一时清，天外恩波霁景生。怜尔潢池骄赤子，想堪海国寄干城。流云野浦供横槊，落月沧溟照洗兵。此日卖刀忙买犊，水田归去及春耕。

雪行

六载王程鬓欲丝，三冬客路雪偏飞。行人莫讶寒衣薄，剩得冰衔带月归。

虚阁迎薰

孤阁凭虚纳晚凉，清樽遥对芰荷香。湘帘尽日宜高捲，迎取南薰一味长。

如亭听籁

坐倚如亭夜正孤，疏林空见月平铺。忽听树杪微风起，错认笙箫乍有无。

层台远眺

层台高构对江潮，海色岚光入望遥。谩倚危栏长极目，冥鸿千里快云霄。

庭院飞花

庭院春回白昼迟，飞花片片逐游丝。相看莫向风前舞，留得馀香扑酒卮。

课耕涉趣

一犁烟雨带微曛，闲课儿童事晚耘。自是鹿门堪涉趣，西风回首见黄云。

八柏环青

五桂燕山独擅芳，三槐曾羡晋公堂。如何八柏环青翠，寒入郊原色尚苍。

梅坞涵春

寒梅几树傍江隈，香满梢头并腊开。遥忆明年春更早，上林须寄一枝回。

荔矶钓月

拟向溪头弄晚涛，荔林斜月印江皋。矶头未可轻投饵，只合长江钓巨鳌。

玄关镜水

曾寻真诀叩玄关，动静相忘水镜间。满鉴波光澄彻处，坐临清夜不知还。

星槎晚泛

晚泛溪头博望舟，银河秋水淡悠悠。归来未暇君平卜，知有文光犯斗牛。

雨夜南行

沉云暗浦雨萧萧，黑夜冲泥踏小桥。归去恐防前路滑，敲门续火照行镳。

秋日留别知友

寒江落叶逐高低，一片孤帆带夕晖。遥忆故人清兴在，笔床茶灶可堪携。

别怀章玉兰二首 其一

痴情欲割又徘徊，眉锁巫峰黯不开。忽见垂杨遮道送，可堪回首望章台。

别怀章玉兰二首 其二

歌阕阳关唱竹枝，月明千里遏云飞。无端忽和将归引，不是王孙也湿衣。

怀吕玉枝

淡淡蛾眉映碧波，双眸无奈别情何。裁书怕寄南来雁，恐惹湘云湿更多。

闺词

几年捣素忆从征，欲到辽西梦不成。自是枕寒难得寐，枝头休错怨啼莺。

明妃曲

望幸君王辇不来，香尘甘自老青苔。当时幸有和亲约，得向呼韩笑口开。

水舂

水晶仙子下凡间，曾向滩头弄佩环。何处深闺遥借杵，却赢心力整双鬟。

咏鸬鹚

曾辞巢鹤羡江鱼，吞吐由人不自舒。却笑生涯随水鸟，低垂甘啖唾残馀。

端阳后二日同诸先达陪谢石渠邑侯龙潭观竞渡

浴兰出城隅，挂席蟠虬宅。以兹鸣琴豫，况值升平乐。搴帷开醉颜，四野喜呼跃。追随傍凫舄，扁舟疑李郭。川广素涛扬，霞光锦帆错。龙潭一何奇，水石相喷薄。峡峻灵掌擘，岩巉鬼斧凿。雾深崖隐蛟，沙碧渚栖鹤。伊谁吊沅湘，双龙射日焯。夺标卷溟澥，触浪排山岳。观者如堵墙，珠帘连绣幕。金波映采鹢，玉滟摇青雀。歌吟遏行云，箫鼓阗苍漠。绢纨既媚好，容冶复熏灼。搴芳采芰荷，结佩制荇若。绸缪挥兕斝，对酒且吟噱。颜酡岸帻高，赋就风云剨。良会足千秋，眺望最廖廓。冶化洵有象，棠阴愿永托。

题函谷关图寿外父尹文亭七十一初度

寥寥宇宙间，咄咄古今裹。游者可为纶，飞者可矰矢。至若乘风云，犹龙有老子。商周几阅代，柱下寄藏史。西归为谁来，独为关尹喜。将与溟涬游，道德落陈纸。上下五千言，字字抉玄秘。无名天地根，尔乃是道纪。虚心与实腹，剌剌含至理。知雄以守雌，涉世混尘滓。玄同究旨归，守朴而已矣。世衰朴亦散，大道久沦弃。纷纷知巧场，窍凿浑沌毁。战争蜗角名，攘夺蝇头利。嗟哉彼世愚，劳扰何时止。焦灼膏火中，长生安可冀。如何得长生，试请问李耳。此老意云何，不过静者是。吾翁尚玄默，不共世俗靡。便腹贮大真，冲虑契玄旨。与物忘町畦，出口泯臧否。息机娱林泉，厌喧避城市。岸帻南山云，濯足矶头水。客来一杯酒，客去仍隐几。醉乡并梦境，此外皆尘秕。全生得要术，汗漫托无始。人拟葛天民，我曰有道器。青牛西去后，黄老恣麈尾。无心合道真，千古如翁几。倘逢皓发人，关尹若舟起。欣睹玳筵开，东来佳气紫。

松石图歌寿三爱兄七十又一

沧田变海蒲柳朽，世间何物可耐久。请问千岁绿发叟，叟云看汝古洞口。洞前大石高嵯砑，脚下儿孙若拱候。寒侵热炙总不知，惟带苔衣几寸厚。自来丘壑久寂寥，呼得长松作贞友。长松漏雨几十围，牙爪拿天与雪斗。大干偃仰鳞甲秃，小枝犹学青蛇走。老椿萱荚耻作群，只与此石长相守。忆昔女娲炼石补罅天，缘何遗尔落山薮。又闻祖龙梁父侈封时，滥职大夫尔何有。生公挥麈点尔头，辟谷留侯后尔后。石似钝兮松似幽，石安静兮松色秀。石产芝兮松有苓，磊砢偃盖真佳偶。吾家风植介与贞，坚心劲盾君知否。直须劝尔一杯酒，请君移入我图中，吾将持此为兄寿。

