name : 谢超宗
introduce : （?—约483）南朝齐陈郡阳夏人。谢灵运孙。宋文帝元嘉中，坐灵运事，随父谢凤徙岭南，元嘉末还。好学，有文辞，盛得名誉。起家奉朝请。补新安王国常侍。帝称其文“殊有凤毛，灵运复出矣”。宋明帝泰始中，为尚书殿中郎。入齐，为黄门郎。恃才使酒，坐失仪，出为南郡王中军司马。寻免官遭禁锢。武帝即位，使掌国史。娶张敬儿女为子妇，敬儿诛，被迫自杀。
link : https://so.gushiwen.org/authors/authorvsw_eb3a4be7eaffA1.aspx

齐太庙乐歌十六首 其十五 肆夏乐

礼既升，乐以愉。昭序溢，幽飨馀。人只鬯，敬教敷。神光动，灵驾翔。芬九垓，镜八乡。福无届，祚无疆。

齐太庙乐歌十六首 其一 肃咸乐

絜诚底孝，孝感烟霜。夤仪式序，肃礼绵张。金华树藻，肃哲腾光。殷殷升奏，严严阶庠。匪椒匪玉，是降是将。懋分神衷，翊佑传昌。

齐太庙乐歌十六首 其二 引牲乐

肇祀严灵，恭礼尊国。达敬傅典，结孝陈则。芬涤既肃，牺牷既整。耸诚流思，端仪选景。肆礼伫夜，绵乐望晨。崇席皇鉴，用飨明神。

齐太庙乐歌十六首 其三 嘉荐乐

清思眑眑，閟寝微微。恭言载感，肃若有希。芬俎具陈，嘉荐兼列。凝馨烟飏，分照星哲。睿灵式降，协我帝道。上澄五纬，下陶八表。

齐太庙乐歌十六首 其四 昭夏乐

涓辰选气，展礼恭祗。重闱月洞，层牖烟施。载虚玉鬯，载受金枝。天歌折飨，云舞罄仪。神惟降止，泛景凝羲。帝华永蔼，泯藻方摛。

齐太庙乐歌十六首 其五 永至乐

戏繇惟则，姬经式序。九司联事，八方承宇。銮迾静陈，缦乐具举。凝旒若慕，倾璜载伫。振振璇卫，穆穆礼容。载蔼皇步，式敷帝踪。

齐太庙乐歌十六首 其六 登歌

清明既鬯，大孝乃熙。天仪睟怆，皇心俨思。既芬房豆，载絜牷牲。郁裸升礼，鋗玉登声。茂对幽岩，式奉徽灵。以享以祀，惟感惟诚。

齐太庙乐歌十六首 其七 凯容乐

国昭惟茂，帝穆惟崇。登祥纬远，缔世景融。纷纶睿绪，庵蔚王风。明进厥始，浚哲文终。

齐太庙乐歌十六首 其八 凯容乐

璇条夤蔚，琼源浚照。懋矣皇烈，载挺明劭。永言敬思，式恭惟教。休途良乂，荣光有耀。

齐太庙乐歌十六首 其九 凯容乐

严宗正典，崇享肇禋。九章既禋，三清既陈。昭恭皇祖，承假徽神。贞佑伊协，卿蔼是邻。

齐太庙乐歌十六首 其十 凯容乐

肃惟敬祀，絜事参芗。环袨像缀，缅密丝簧。明明烈祖，尚锡龙光。粤雅于姬，伊颂在商。

齐太庙乐歌十六首 其十一 凯容乐

神宫懋邺，明寝昌基。德凝羽缀，道鬯容辞。假我帝绪，懿我皇维。昭大之载，国齐之祺。

齐太庙乐歌十六首 其十二 宣德凯容乐

道閟期运，义开藏用。皇矣睿祖，至哉攸纵。循规烈炤，袭矩重芬。德溢轩羲，道懋炎云。

齐太庙乐歌十六首 其十三 凯容乐

月灵诞庆，云瑞开祥。道茂渊柔，德表徽章。粹训宸中，仪形宙外。容蹈凝华，金羽传蔼。

齐太庙乐歌十六首 其十四 永祚乐

构宸抗宇，合轸齐文。万灵载溢，百礼以殷。朱弦绕风，翠羽停云。桂樽既涤，瑶俎既薰。升荐惟诚，昭礼惟芬。降祉遥裔，集庆氤氲。

齐太庙乐歌十六首 其十六 休成乐

睿孝式鬯，飨敬爰偏。谛容辍序，佾文静县。辰仪耸跸，霄卫浮銮。旒帟云舒，翠华景抟。恭惟尚烈，休明再缠。国猷远蔼，昌图聿宣。

