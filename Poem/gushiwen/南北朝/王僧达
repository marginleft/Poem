name : 王僧达
introduce : （423—458）南朝宋琅邪临沂人。王弘子。临川王刘义庆婿。早慧，宋文帝以为太子舍人。性好游猎，历宣城，吴郡太守。孝武帝大明中，以归顺功，封宁陵县五等侯，累迁中书令。自负才地，以不得宰相为恨。曾辱宠臣颜师伯及路太后侄孙。帝遂因高阇谋乱事陷之，下狱赐死。
link : https://so.gushiwen.org/authors/authorvsw_731d424f29c8A1.aspx

答颜延年诗

长卿冠华阳，仲连擅海阴。圭璋既文府，精理亦道心。君子耸高驾，尘轨实为林。崇情符远迹，清气溢素襟。结游略年义，笃顾弃浮沉。寒荣共偃曝，春酝时献斟。聿来岁序暄，轻云出东岑。麦垄多秀色，杨园流好音。欢此乘日暇，忽忘逝景侵。幽衷何用慰，翰墨久谣吟。栖凤难为条，淑贶非所临。诵以永周旋，匣以代兼金。

和琅琊王依古诗

少年好驰侠，旅宦游关源。既践终古迹，聊讯兴亡言。隆周为薮泽，皇汉成山樊。久没离宫地，安识寿陵园。仲秋边风起，孤蓬卷霜根。白日无精景，黄沙千里昏。显轨莫殊辙，幽途岂异魂。圣贤良已矣，抱命复何怨。

七夕月下诗

远山敛氛寝，广庭扬月波。气往风集隙，秋还露泫柯。节期既已孱，中宵振绮罗。来欢讵终夕，收泪泣分河。

诗

初樱动时艳，擅藻灼辉芳。缃叶未开芷，红葩已发光。

释奠诗

时泰道畅，礼备乐修。启痒选俊，博教深求。民人鳞萃，淑美云浮。师尊训浃，嘉敬载柔。

