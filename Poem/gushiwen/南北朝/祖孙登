name : 祖孙登
introduce : 祖孙登（生卒年不详），仕于南朝陈，曾为记室，为司空侯安都门客。太建初，与张正见、徐伯阳、李爽、贺彻、阮卓、王由礼等以文为友，游宴赋诗，由徐伯阳编为《文会诗》三卷（已佚），盛传一时，今存诗九首。
link : https://so.gushiwen.org/authors/authorvsw_2bac9fe112c1A1.aspx

紫骝马

独有相思意，聊敞凤皇台。莲披香稍上，月明光正来。离鹄将云散，飞花似雪回。遥思竹林友，前窗夜夜开。

赋得司马相如诗

雍容文雅深，王吉共追寻。当垆应酤酒，托意且弹琴。上林能作赋，长门得赐金。唯当有汉主，知怀封禅心。

咏风诗

遥飖楚王宫，徘徊绕竹丛。带叶俱吟树，将花共舞空。飘香双袖里，乱曲五弦中。试上高台听，悲响定无穷。

咏柳诗

驰道藏乌日，郁郁正翻风。抽翠争连影，飞绵乱上空。高叶临胡塞，长枝拂汉宫。欲验伤攀折，三春横笛中。

赋得涉江采芙蓉诗

浮照满川涨，芙蓉承落光。人来间花影，衣渡得荷香。桂舟轻不定，菱歌引更长。采采嗟离别，无暇缉为裳。

咏城堑中荷诗

白水丽金扉，青荷承日晖。叶似环城盖，香乱上桥衣。岸高知水落，影合见菱稀。犹疑涉江处，空望采莲归。

