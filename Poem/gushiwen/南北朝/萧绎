name : 萧绎
introduce : （508—554）即元帝。字世诚，小字七符。南兰陵（今江苏常州）人。南朝梁武帝第七子。武帝天监十三年，封湘东王。命王僧辩平侯景，即位于江陵。时州郡大半入西魏，人户著籍，不盈三万。承圣三年，西魏军来攻，帝尚于龙光殿讲《老子》，百官戎服以听。魏军至，帝犹赋诗不废。及城陷，为魏人所杀。在位三年，庙号世祖。帝幼盲一目，好读书，工书善画，藏书十四万卷，城破时自行焚毁。所作诗赋轻艳绮靡，与兄纲相仿。著作颇多，原有集，已散佚，今存《金楼子》及《梁元帝集》辑本。
link : https://so.gushiwen.org/authors/authorvsw_e4b5b97387eeA1.aspx

采莲赋

　　紫茎兮文波，红莲兮芰荷。绿房兮翠盖，素实兮黄螺。
　　于是妖童媛女，荡舟心许，鷁首徐回，兼传羽杯。櫂将移而藻挂，船欲动而萍开。尔其纤腰束素，迁延顾步。夏始春余，叶嫩花初。恐沾裳而浅笑，畏倾船而敛裾，故以水溅兰桡，芦侵罗袸。菊泽未反，梧台迥见，荇湿沾衫，菱长绕钏。泛柏舟而容与，歌采莲于江渚。
　　歌曰：“碧玉小家女，来嫁汝南王。莲花乱脸色，荷叶杂衣香。因持荐君子，愿袭芙蓉裳。”

咏梅诗

梅含今春树，还临先日池。人怀前岁忆，花发故年枝。

燕歌行

燕赵佳人本自多，辽东少妇学春歌。黄龙戍北花如锦，玄菟城前月似蛾。如何此时别夫婿，金羁翠眊往交河。不闻入汉去燕营，怨妾愁心百恨生。漫漫悠悠天未晓，遥遥夜夜听寒更。自从异县同心别，偏恨同时成异节。横波满脸万行啼，翠眉暂敛千里结。并海连天合不开，那堪春日上春台。乍见远舟如落叶，复看遥舸似行杯。沙汀夜鹤啸羁雌，妾心无趣坐伤离。翻嗟汉使音尘断，空伤贱妾燕南垂。

乌栖曲四首 其三

交龙成锦斗凤纹，芙蓉为带石榴裙。日下城南两相望，月没参横掩罗帐。

乌栖曲四首 其四

七彩隋珠九华玉，蛱蝶为歌明星曲。兰房椒阁夜方开，那知步步香风逐。

乌栖曲四首 其一

沙棠作船桂为楫，夜渡江南采莲叶。复值西施新浣沙，共向江干眺月华。

乌栖曲四首 其二

月华似璧星如佩，流影澄明玉堂内。邯郸九枝朝始成，金卮玉碗共君倾。

宜男草诗

可爱宜男草，垂采映倡家。何时如此叶，结实复含花。

细草诗

依阶疑绿藓，傍渚若青苔。漫生虽欲遍，人迹会应开。

赋得春荻诗

翠菼玉池前，遥映江南莲。非秋无有眊，未烧不生烟。

咏萤火诗

着人疑不热，集草讶无烟。到来灯下暗，翻往雨中然。

离合诗

泬寥云初净，水木备春光。龛定方无远，合浦不难航。

后园作回文诗

斜峰绕径曲，耸石带山连。花馀拂戏鸟，树密隐鸣蝉。

赋得登山马诗

登山马径小，径小马才通。汗赭疑沾勒，衣香不逐风。何殊陇头望，遥识祁连东。

古意咏烛诗

花中烛。焰焰动帘风。不见来人影。回光持向空。

春别应令诗四首

昆明夜月光如练，上林朝花色如霰。花朝月夜动春心，谁忍相思不相见。

春别应令诗四首 其二

试看机上交龙锦，还瞻庭里合欢枝。映日通风影珠幔，飘花拂叶度金池。不闻离人当重合，惟悲合罢会成离。

春别应令诗四首 其三

门前杨柳乱如丝。直置佳人不自持。适言新作作纨诗。谁悟今成织素辞。

春别应令诗四首

日暮徙倚渭桥西，正见凉月与云齐。若使月光无近远，应昭离人今夜啼。

别诗二首 其一

别罢花枝不共攀，别后书信不相关。欲觅行人寄消息，衣常潮水暝应还。

别诗二首 其二

三月桃花含面脂，五月新油好煎泽。莫复临地不寄人，谩道江中无估客。

送西归内人诗

秋气苍茫结孟津，复送巫山荐枕神。昔时慊慊愁应去，今日劳劳长别人。

宴清言殿作柏梁体诗

玉衡七政转璇玑。升降端揆而才非。澄镜朱紫𦕈难追。

秋辞

秋风起兮寒雁归。寒蝉鸣兮秋草腓。萍青兮水澈。叶落兮林稀。翠为盖兮玳为席。兰为室兮金作扉。水周兮曲堂。花交兮洞房。树参差兮稍密。紫荷纷披兮疏且黄。双飞兮翡翠。并泳兮鸳鸯。神女云兮初度雨。班妾扇兮始藏光。且淹留日云暮。对华烛兮欢未央。

春敕为诗

池平生已合，林花发稍稠。风入花枝动，日照水光浮。

幽逼诗四首

南风且绝唱，西陵最可悲。今日还蒿里，终非封禅时。

幽逼诗四首 其二

人生逢百六，天道异贞恒。何言异蝼蚁，一旦损鲲鹏。

幽逼诗四首 其三

松风侵晓哀，霜雰当夜来。寂寥千载后，谁畏轩辕台。

幽逼诗四首 其四

夜长无岁月，安知秋与春。原陵五树杏，空得动耕人。

风人辞

城头网张雀。楼罗会人著。

芳树

芬芳君子树，交柯御宿园。桂影含秋月，桃花染春源。落英逐风聚，轻香带蕊翻。丛枝临北阁，灌木隐南轩。交让良且重，成蹊何用言。

巫山高

巫山高不穷，迥出荆门中。滩声下溅石，猿鸣上逐风。树杂山如画，林暗涧疑空。无因谢神女，一为出房栊。

关山月

朝望清波道，夜上白登台。月中含桂树，流影自徘徊。寒沙逐风起，春花犯雪开。夜长无与晤，衣单谁为裁。

长安道

西接长楸道，南望小平津。飞梦甍绮翼，轻轩影画轮。雕鞍承赭汗，槐路起红尘。燕姬杂赵女，淹留重上春。

长歌行

当垆擅旨酒，一卮堪十千。无劳蜀山铸，扶受采金钱。人生行乐尔，何处不留连。朝为洛生咏，夕作据梧眠。从兹忘物我，优游得自然。

陇头水

衔悲别陇头，关路漫悠悠。故乡迷远近，征人分去留。沙飞晓成幕，海气旦如楼。欲识秦川处，陇水向东流。

折杨柳

巫山巫峡长，垂柳复垂杨。同心且同折，故人怀故乡。山似莲花艳，流如明月光。寒夜猿声彻，游子泪沾裳。

洛阳道

洛阳开大道，城北达城西。青槐随幔拂，绿柳逐风低。玉珂鸣战怪，金爪斗场鸡。桑萎日行暮，多逢秦氏妻。

紫骝马

长安美少年，金络铁连钱。宛转青丝鞚，照耀珊瑚鞭。依槐复依柳，躞蹀复随前。方逐幽并去，西北共联翩。

骢马驱

朔方寒气重，胡关饶苦雾。白雪昼凝山，黄云宿埋树。连翩行役子，终朝征马驱。试上金微山，还看玉关路。

刘生

任侠有刘生，然诺重西京。扶风好惊坐，长安恒借名。榴花聊夜饮，竹叶解朝酲。结交李都尉，遨游佳丽城。

飞来双白鹤

紫盖学仙成，能令吴市倾。逐舞随疏节，闻琴应别声。集田遥赴影，隔雾近相鸣。时从洛浦渡，飞向辽东城。

班婕妤

婕妤初选入，含媚向罗帏。何言飞燕宠，青苔生玉墀。谁知向辇爱，遂作裂纨诗。以兹自伤苦，终无长信悲。

半路溪

相逢半路溪，隔溪犹不渡。望望判知是，翩翩识行步。摘赠兰泽芳，欲表同心句。先将动旧情，恐君疑妾妒。

吴趋行

水里生葱翅，池心恒欲飞。莲花逐床返，何时乘舟归。

登堤望水诗

驱马河堤上，非谓城隅游。怀山殊未已，徒然劳九愁。旅泊依村树，江槎拥戍楼。高岸翻成浦，曲港反通舟。枣野良知叹，瓠河今可俦。愿假宣尼道，泗水却横流。

赴荆州泊三江口诗

涉江望行旅，金钲间彩斿。水际含天色，虹光入浪浮。柳条恒拂岸，花气尽薰舟。丛林多故社，单戍有危楼。叠鼓随朱鹭，长箫应紫骝。莲舟夹羽氅，画舸覆缇油。榜歌殊未息，于此泛安流。

藩难未静述怀诗

玉节威云梦，金钲韵渚宫。霜戈临堑白，日羽映流红。单醪结猛将，芳饵引群雄。箭拥淇园竹，剑聚若溪铜。亟睹周王骏，多逢鲍氏骢。谋出河南贾，威寄陇西冯。溪云连阵合，却月半山空。楼前飘密柳，井上落疏桐。差营逢霔雨，立垒挂长虹。

和王僧辩从军诗

宝剑饰龙渊，长虹画彩旃。山虚和铙管，水净写娄船。连鸡随火度，燧象带烽然。洞庭晚风急，潇湘夜月圆。荀令多文藻，临戎赋雅篇。

和刘尚书兼明堂斋宫诗

质明摄上宰，诘旦乘轺轩。四圭邸苍玉，六变舞云门。香浮郁金酒，烟绕凤凰樽。貂冕交辉映，珩佩自相喧。微风飏清管，轻雨发陈根。新花临御陌，春色起天园。河间献乐语，斯道愧能论。

和刘尚书侍五明集诗

帝德洽区宇，垂衣彰太平。黄唐惭懋实，子姒恧嘉声。治家陈五礼，功成奏六英。汲引留宸鉴，舟航动睿情。法王唯一法，无生信不生。因因从此见，果果自斯明。元良仰副后，含一震鸿名。龟藏逾启筮，鲁史冠春卿。日宫佳气满，月殿善风清。绮钱蔽西观，缇幔卷南荣。金门练朝鼓，玉壶休夜更。宫槐留晓合，城乌侵曙鸣。露光枝上宿，霞影水中轻。虚薄今何事，徒知恋法城。

和鲍常侍龙川馆诗

珍台接闲馆，迢递山之旁。多解三真术，俱善四明方。玉题书仙篆，金榜烛神光。桂影侵檐进，藤枝绕槛长。苔衣随溜转，梅气入风香。

登颜园故阁诗

高楼三五夜，流影入丹墀。先时留上客，夫婿美容姿。妆成理蝉鬓，笑罢敛蛾眉。衣香知步近，钏动觉行迟。如何舞馆乐，翻见歌梁悲。犹悬北窗幌，未卷南轩帷。寂寂空郊暮，非复少年时。

代旧姬有怨诗

宁为万里隔，乍作死生离。那堪眼前见，故爱逐新移。未展春花落，遽被凉风吹。怨黛舒还敛，啼红拭复垂。谁能巧为赋，黄金妾不赀。

夕出通波阁下观妓诗

蛾月渐成光，燕姬戏小堂。胡舞开春阁，铃盘出步廊。起龙调节奏，却凤点笙簧。树交临舞席，荷生夹妓航。竹密无分影，花疏有异香。举杯聊转笑，欢兹乐未央。

去丹阳尹荆州诗二首 其一

骖驾乘驷马，谒帝朝承明。分符莅闽越，终然惭励精。

去丹阳尹荆州诗二首 其二

副君垂奖盻，仁慈穆且敦。终朝陪北阁，清夜侍西园。降贵深知己，宁思食椹恩。未尝辞昼室，谁忍去轘辕。

示吏民诗

阙里尚总谦，厉乡裁知足。咨余再分陕，少思宜寡欲。霞出浦流红，苔生岸泉绿。方知江汉士，变为邹鲁俗。

后临荆州诗

拥旄去京县，褰帷辞未央。弱冠复王役，从容游岂张。不学胡威绢，宁挂裴潜床。所冀方留犊，行当息饮羊。戏蝶时飘粉，风花乍落香。高栏来蕙气，疏帘度晚光。绮钱临仄宇，阿阁绕长廊。

别荆州吏民

玉节居分陕，金貂总上流。麾军时举扇，作赋且登楼。年光遍原隰，春色满汀洲。日华三翼舸，风转七星斿。向解青丝缆，将移丹桂舟。

宫殿名诗

林间花欲燃，竹径露初圆。斗鸡东道上，走马北场边。合欢依暝卷，葡萄向日鲜。旗亭觅张放，香车迎董贤。定隔天渊水，相思夜不眠。

县名诗

长陵新市北，郑卫好容仪。先过上兰苑，还牵高柳枝。薄妆宜入镜，舒花堪照池。蒲洲涵水色，椒壁杂风吹。此时方夜饮，平台传羽卮。

姓名诗

征人习水战，辛苦配戈船。夜城随偃月，朝军逐避年。龙吟澈水渡，虹光入夜圆。涛来如阵起，星上似烽然。经时事南越，还复讨朝鲜。

将军名诗

虎旅皆成阵，龙骑尽能𨁏。鸣鞭俱破虏，决胜往长榆。细柳浮轻暗，大树绕栖乌。楼船写退鹢，樯鸟狎飞凫。度河还自许，偏与功名俱。

屋名诗

梁园气色和，斗酒共相过。玉柱调新曲，画扇掩馀歌。深潭影菱菜，绝壁挂轻萝。木莲恨花晚，蔷薇嫌刺多。含情戏芳节，徐步待金波。

车名诗

长墟带江转，连甍映日分。佳人坐椒屋，接膝对兰薰。绕砌萦流水，边梁图画云。锦色悬殊众，衣香遥出群。日暮轻帷下，黄金妾赠君。

船名诗

天际浮云飞，三翼自相追。池模白鹄舞，檐知青雀归。华渊通转堑，伏槛跨相矶。松涧流星影，桂窗斜月晖。思君此无极，高楼泪染衣。

歌曲名诗

啼乌怨别偶，曙鸟忆离家。石阙题书字，金灯飘落花。东方晓星没，西山晚日斜。縠衫回广袖，团扇掩轻纱。暂借青骢马，来送黄牛车。

药名诗

戍客恒山下，常思衣锦归。况看春草歇，还邮雁南飞。蜡烛凝花影，重台闭绮扉。风吹竹叶袖，网缀流黄机。讵信金城里，繁露晓沾衣。

针穴名诗

金推五百里，日晚唱归来。车转承光殿，步上通天台。钗临曲池影，扇拂玉堂梅。先取中庭入，罢逐步廊回。下关那早闭，入迎已复开。

龟兆名诗

土膏春气生，倡女协春情。鱼游连北水，鹄作辽东鸣。折梅还插鬓，荡柱更移声。银烛含朱火，金炉对宝笙。百枝凝夕焰，却月隐高城。

兽名诗

豹韬求秘术，虎略选良臣。水涉黄牛浦，山过白马津。摧锋上狐塞，画像入麒麟。果下新花落，桃枝芳树春。王孙及公子，熊席复横陈。

鸟名诗

方舟去鳷鹊，鹄引欲相要。晨凫移去舸，飞燕动归桡。鸡人怜夜刻，凤女念吹箫。雀钗照轻幌，翠的绕纤腰。复闻朱鹭曲，钲管杂回潮。

树名诗

赵李竞追随，轻衫露弱枝。杏梁始东照，枯火未西驰。香因玉钏动，佩逐金衣移。柳叶生眉上，珠珰摇鬓垂。逢君桂枝马，车下觅新知。

草名诗

胡王迎娉主，涂经蒯北游。金钱买含笑，银缸影梳头。初控游龙马，仍移卷柏舟。中江离思切，蓬鬓不堪秋。况度菖蒲海，落月似悬钩。

相名诗

仙人卖玉杖，乘鹿去山林。浮杯度池曲，摩镜往河阴。井内书铜板，灶里化黄金。妻摇五明扇，妾弄一弦琴。暂游忽千里，中天那可寻。

望江中月影诗

澄江涵皓月，水影若浮天。风来如可泛，流急不成圆。秦钩断复接，和璧碎还联。裂纨依岸草，斜桂逐行船。即此春江上，无俟百枝然。

咏雾诗

晓雾晦阶前，垂珠带叶边。五里浮长隰，三晨暗远天。傍通似佳气，却望若飞烟。疏帘还复密，断栋更疑连。还思逢乐广，能令云雾褰。

春日诗

春还春节美，春日春风过。春心日月异，春情处处多。处处春芳动，日日春禽变。春意春已繁，春人春不见。不见怀春人，徒望春光新。春愁春自结，春结讵能申。欲道春园趣，复忆春时人。春人竟何在，空爽上春期。独念春花落，还以惜春时。

纳凉诗

高舂斜日下，佳气满櫩楹。池红早花落，水绿晚苔生。星稀月稍上，云开河尚横。白鸟翻帷暗，丹萤入帐明。珠綦趋北阁，玳席徙南荣。金铺掩夕扇，玉壶传夜声。

赋得兰泽多芳草诗

春兰本无绝，春泽最葳蕤。燕姬得梦罢，尚书奏事归。临池影入浪，从风香拂衣。当门已分馥，入室更芳菲。兰生不择径，十步岂难稀。

咏石榴诗

涂林未应发，春暮转相催。然灯疑夜火，连珠胜早梅。西域移根至，南方酿酒来。叶翠如新剪，花红似故裁。还忆河阳县，映水珊瑚开。

看摘蔷薇诗

倡女倦春闺，迎风戏玉除。近丛看影密，隔树望钗疏。横枝斜绾袖，嫩叶下牵裾。墙高攀不及，花新摘未舒。莫疑插鬓少，分人犹有馀。

赋得竹诗

嶰谷管新抽，淇园节复修。作龙还葛水，为马向并州。柯亭临绝涧，桃枝夹细流。冠学芙蓉势，花堪威凤游。邛王若有献，张骞应拜侯。

咏池中烛影诗

鱼灯且灭烬，鹤焰暂停辉。自有衔龙烛，青光入朱扉。映水疑三烛，翻池类九微。入林如磷影，度渚若萤飞。河低扇月落，雾上珠星稀。章华终宴所，飞盖且相追。

咏晚栖乌诗

日暮连翩翼，俱向上林栖。风多前归驶，云暗后群迷。路远声难彻，飞斜行未齐。应从故乡返，几过入兰闺。借问倡楼妾，何如荡子妻。

怀旧诗

弘都多雅度，信乃含宾实。鸿渐殊入升，上才淹下秩。

登江州百花亭怀荆楚诗

极目才千里，何由望楚津。落花洒行路，垂杨拂砌尘。柳絮飘晴雪，荷珠漾水银。试酌新春酒，遥劝阳台人。

泛芜湖诗

桂潭连菊岸，桃李映成蹊。石文加濯锦，云飞似散圭。桡度菱根反，船去荇枝低。帆随迎雨燕，鼓逐伺潮鸡。

早发龙巢诗

征人喜放溜，晓发晨阳隈。初言前浦合，定觉近洲开。不疑行舫动，唯看远树来。还瞻起涨岸，稍隐阳云台。

夜宿

烛暗行人静，帘开云影入。风细雨声迟，夜短更筹急。能下班姬泪，复使倡楼泣。况此客游人，中宵空伫立。

落日射罴诗

促宴引枚邹，中园观兽侯。日度■阴广，风横旗影浮。移竿标入箭，叠鼓送争筹。附枝时可息，言从清夜游。

后园看骑马诗

良马出兰池，连翩驱桂枝。鸣珂随局驶，轻尘逐影移。香来知骤近，汗敛觉风吹。遥望黄金络，悬识幽并儿。

和刘上黄春日诗

新莺隐叶啭，新燕向窗飞。柳絮时衣酒，梅花乍入衣。玉珂逐风度，金鞍映日晖。无令春色晚，独望行人归。

戏作艳诗

入堂值小妇，出门逢故夫。含辞未及吐，绞袖且踟蹰。摇兹扇似月，掩此泪如珠。今怀固无已，故情今有馀。

和林下作妓应令诗

日斜下北阁，高宴出南荣。歌清随涧响，舞影向池生。轻花乱粉色，风筱杂弦声。独念阳台下，愿待洛川笙。

闺怨诗

荡子从游宦，思妾守房栊。尘镜朝朝掩，寒衾夜夜空。若非新有悦，何事久西东。知人相忆否，泪尽梦啼中。

祀伍相庙诗

石城宁足拒，金阵讵能追。楚关开六塞，吴兵入九围。山水犹萦带，城池失是非。空馀寿宫在，日暮舞灵衣。

咏风诗

楼上试朝妆，风花下砌傍。入镜先飘粉，翻衫好染香。度舞飞长袖，传歌共绕梁。欲因吹少女，还持拂大王。

咏雾诗

三晨生远雾，五里暗城闉。从风疑细雨，映日似游尘。乍若飞烟散，时如佳气新。不妨鸣树鸟，时蔽摘花人。

赋得蒲生我池中诗

池中种蒲叶，叶影荫池滨。未好中宫荐，行堪隐士轮。为书聊可截，匹柳复宜春。瑞叶生苻苑，镂碧献周人。

咏阳云楼檐柳诗

杨柳非花树，依楼自觉春。枝边通粉色，叶里映红巾。带日交帘影，因吹扫席尘。拂檐应有意，偏宜桃李人。

五言诗

寒浞犹稽命，新都久未平。留滞淹三楚，巑岏保一城。终当抚期运，伐罪吊苍生。

晚景游后园诗

高轩聊骋望，焕景入川梁。波横山渡影，雨罢叶生光。日移花色异，风散水纹长。

游后园诗

暮春多淑气，斜景落高舂。日照池光浅，云归山望浓。入林迷曲径，渡渚隔危峰。

古意诗

妾在成都县，愿作高唐云。樽中石榴酒，机上葡萄纹。停梭还敛色，何时劝使君。

咏秋夜诗

秋夜九重空，荡子怨房栊。灯光入绮帷，帘影进屏风。金徽调玉轸，兹夕抚离鸿。

寒闺诗

乌鹊夜南飞，良人行未归。池水浮明月，寒风送捣衣。愿织回文锦，因君寄武威。

和弹筝人诗二首

横筝在故帷，忽忆上弦时。旧柱未移处，银带手经持。悔道啼将别，教成今日悲。

和弹筝人诗二首 其二

琼柱动金丝，秦声发赵曲。流徵含阳春，美手过如玉。

出江陵县还诗二首 其一

游鱼迎浪上，雊雉向林飞。远村云里出，遥船天际归。

出江陵县还诗二首 其二

朝出屠羊县，夕返仲宣楼。水满还侵岸，沙尽稍开流。

咏歌诗

汗轻红粉湿，坐久翠眉愁。传声入钟磬，馀转杂箜篌。

赠到溉到洽诗

魏世重双丁，晋朝称二陆。何如今两到，复似凌寒竹。

遗武陵王诗

回首望荆门，惊浪且雷奔。四鸟嗟长别，三声悲夜猿。

狱中连句

水长二江急，云生三峡昏。愿赦淮南罪，思报阜陵恩。

别荆州吏民诗二首 其一

寄言谢桀黠，无乃气干云。安知霸陵下，复有李将军。

别荆州吏民诗二首 其二

莫言不汉远，烟霞隔数千。何必黄丞相，重应临颍川。

咏细雨诗

风轻不动叶，雨细未沾衣。入楼如雾上，拂马似尘飞。

望春诗

叶浓知柳密，花尽觉梅疏。兰生未可握，蒲小不堪书。

绿柳诗

长条垂拂地，轻花上逐风。露沾疑染绿，叶小未障空。

