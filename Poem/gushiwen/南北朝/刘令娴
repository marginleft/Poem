name : 刘令娴
introduce : 南朝梁彭城人。刘孝绰三妹，嫁东海徐悱为妻。有才学，能为文。悱仕晋安郡，卒，丧归京师。令娴为祭文，凄怆哀感，为世传诵。
link : https://so.gushiwen.org/authors/authorvsw_90efc775da09A1.aspx

和婕妤怨诗

日落应门闭，愁思百端生。况复昭阳近，风传歌吹声。宠移终不恨，谗枉太无情。只言争分理，非妒舞腰轻。

答唐娘七夕所穿针诗

倡人助汉女，靓妆临月华。连针学并蒂，萦缕作开花。孀闺绝绮罗，揽赠自伤嗟。虽言未相识，闻道出良家。曾停霍君骑，经过柳惠车。无由一共语，暂看日升霞。

答外诗二首 其一

花庭丽景斜，兰牖轻风度。落日更新妆，开帘对春树。鸣鹂叶中舞，戏蝶花间骛。调琴本要欢，心愁不成趣。良会诚非远，佳期今不遇。欲知幽怨多，春闺深且暮。

答外诗二首 其二

东家挺奇丽，南国擅容辉。夜月方神女，朝霞喻洛妃。还看镜中色，比艳似知非。摛词徒妙好，连类顿乖违。智夫虽已丽，倾城未敢希。

听百舌诗

庭树旦新晴，临镜出雕楹。风吹桃李气，过传春鸟声。净写山阳笛，全作洛滨笙。注意欢留听，误令妆不成。

题甘蕉叶示人诗

夕泣已非疏，梦啼太真数。唯当夜枕知，过此无人觉。

摘同心栀子

两叶虽为赠，交情永未因。同心何处恨，栀子最关人。

光宅寺诗

长廊欣目送，广殿悦逢迎。何当曲房里，幽隐无人声。

