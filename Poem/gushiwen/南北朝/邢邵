name : 邢邵
introduce : （496—?）北齐河间鄚人，字子才，小字吉。邢臧弟。十岁能属文，有才思。文章典丽，既赡且速。仕北魏，释褐宣武帝挽郎。孝庄帝永安初，累迁中书侍郎。尔朱荣入洛，邵与杨愔避于嵩山。节闵帝普泰中，除给事黄门侍郎。为高澄所征，与温子升共为侍读。其后除骠骑、西兖州刺史，有善政。还都，历中书令、太常卿兼中书监，摄国子祭酒。授特进。有文名。富藏书，为北齐私家之冠。尝与杜弼共论名理，认为“神之在人，犹光之在烛，烛尽则光穷，人死则神灭”。有《邢特进集》明人辑本。
link : https://so.gushiwen.org/authors/authorvsw_32874a565485A1.aspx

思公子

绮罗日减带，桃李无颜色。思君君未归，归来岂相识。

三日华林园公宴诗

回銮自乐野，弭盖属瑶池。五丞接光景，七友树风仪。芳春时欲遽，览物惜将移。新萍已冒沼，馀花尚满枝。草滋径芜没，林长山蔽亏。芳筵罗玉俎，激水漾金卮。歌声断以续，舞袖合还离。

冬夜酬魏少傅直史馆诗

年病从横至，动息不自安。兼豆未能饱，重裘讵解寒。况乃冬之夜，霜气有馀酸。风音响北牖，月影度南端。灯光明且灭，华烛新复残。衰颜依候改，壮志与时阑。体羸不尽带，发落强扶冠。夜景将欲近，夕息故无宽。忽有清风赠，辞义婉如兰。先言叹三友，末言惭一官。丽藻高郑卫，专学美齐韩。审谕虽有属，笔削少能干。高足自无限，积风良可抟。空想青门易，宁见赤松难。寄语东山道，高驾且盘桓。

冬日伤志篇

昔时惰游士，任性少矜裁。朝驱玛瑙勒，夕衔熊耳杯。折花步淇水，抚瑟望丛台。繁华夙昔改，衰病一时来。重以三冬月，愁云聚复开。天高日色浅，林劲鸟声哀。终风激檐宇，馀雪满条枚。遨游昔宛洛，踟蹰今草莱。时事方去矣，抚己独伤怀。

七夕诗

盈盈河水侧，朝朝长叹息。不吝渐衰苦，波流讵可测。秋期忽云至，停梭理容色。束衿未解带，回銮已沾轼。不见眼中人，谁堪机上织。愿逐青鸟去，暂因希羽翼。

齐韦道逊晚春宴诗

日斜宾馆晚，风轻麦候初。檐喧巢幕燕，池跃戏莲鱼。石声随流响，桐影傍岩疏。谁能千里外，独寄八行书。

应召甘露诗

膏露且渐洽，凝液汭旌旗。草木尽沾被，玉散复珠霏。谁谓穹昊远，道合若应机。

贺老人星诗

瑞动星光照，化穆月轮重。庶徵符祉箓，将以赞时雍。

甘露颂

休徵屡动，感极回天。流甘委素，玉润冰鲜。密房下结，珠琲上悬。布濩林野，洒散旌旃。

诗

安得金仙术。两臆生羽翼。

