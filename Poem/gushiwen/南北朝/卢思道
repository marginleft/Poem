name : 卢思道
introduce : 卢思道（公元531年-583年）字子行。范阳（今河北涿州）人。年轻时师事“北朝三才”之一邢劭（字子才），以才学重于当时，仕于北齐。齐宣王卒，朝臣各作挽歌10首，择善者用之，思道十得其八，时称“八米卢郎”。北齐末待诏文林馆。北周灭齐后入长安，官至散骑侍郎。一生的主要文学活动在北朝。
link : https://so.gushiwen.org/authors/authorvsw_05289f3c8d00A1.aspx

从军行

朔方烽火照甘泉，长安飞将出祁连。犀渠玉剑良家子，白马金羁侠少年。平明偃月屯右地，薄暮鱼丽逐左贤。谷中石虎经衔箭，山上金人曾祭天。天涯一去无穷已，蓟门迢递三千里。朝见马岭黄沙合，夕望龙城阵云起。庭中奇树已堪攀，塞外征人殊未还。白云初下天山外，浮云直向五原间。关山万里不可越，谁能坐对芳菲月。流水本自断人肠，坚冰旧来伤马骨。边庭节物与华异，冬霰秋霜春不歇。长风萧萧渡水来，归雁连连映天没。从军行，军行万里出龙庭，单于渭桥今已拜，将军何处觅功名。

听鸣蝉篇

听鸣蝉。此听悲无极。群嘶玉树里。回噪金门侧。长风送晚声。清露供朝食。晚风朝露实多宜。秋日高鸣独见知。轻身蔽数叶。哀鸣抱一枝。流乱罢还续。酸伤合更离。暂听别人心即断。才闻客子泪先垂。故乡已超忽。空庭正芜没。一夕复一朝。坐见凉秋月。河流带地从来崄。峭路干天不可越。红尘早弊陆生衣。明镜空悲潘掾发。长安城里帝王州。鸣钟列鼎自相求。西望渐台临太液。东瞻甲观距龙楼。说客恒持小冠出。越使常怀宝剑游。学仙未成便尚主。寻源不见已封侯。富贵功名本多豫。繁华轻薄尽无忧。讵念嫖姚嗟木梗。谁忆田单倦土牛。归去来。青山下。秋菊离离日堪把。独焚枯鱼宴林野。终成独校子云书。何如还驱少游马。

仰赠特进阳休之诗

幽求遂古，逖听前闻。鸿荒眇邈，篆策絪缊。体国经野，为鸟为云。果行毓德，或武或文。于铄君子，含章挺秀。龙翰凤翼，玉荣松茂。逸韵孤峙，奇峰回构。慕舜匪高，希颜可陋。艺殚文府，学究书林。尽则穷丽，索隐钩深。灵珠耀手，明镜悬心。声偃华裔，道冠衣簪。豹变其文，鸿渐于陆。入作卿士，出为岳牧。千社万钟，玄冕丹毂。神之听之，介以景福。汉称广德，晋美剧阳。君亦高蹈，二此鸿芳。知足知止，令问令望。功遂身退，休有烈光。闻风伯夷，懦夫自立。祖道疏傅，行人霣泣。公之戾止，僚友胥集。瞻彼高山，每怀靡及。余实肤陋，少不及门。挟策问道，拜帚承恩。以兹高义，被于后昆。式歌且舞，敢赠长言。

联句作诗

共甑分炊水，同铛各煮鱼。

有所思

长门与长信，忧思并难任。洞房明月下，空庭绿草深。怨歌裁洁素，能赋受黄金。复闻隔湘水，犹言限桂林。凄凄日已暮，谁见此时心。

日出东南隅行

初月正如钩，悬光入绮楼。中有可怜妾，如恨亦如羞。深情出艳语，密意满横眸。楚腰宁且细，孙眉本未愁。青玉勿当取，双银讵可留。会待东方骑，遥居最上头。

棹歌行

秋江见底清，越女复倾城。方舟共采摘，最得可怜名。落花流宝珥，微吹动香缨。带垂连理湿，棹举木兰轻。顺风传细语，因波寄远情。谁能结锦缆，薄暮隐长汀。

美女篇

京洛多妖艳，馀香爱物华。俱临邓渠水，共采邺园花。时摇五明扇，聊驻七香车。情疏看笑浅，娇深眄欲斜。微津染长黛，新溜湿轻纱。莫言人未解，随君独问家。

升天行

寻师得道诀，轻举厌人群。玉山候王母，珠庭谒老君。煎为返魂药，刻作长生文。飞策乘流电，凋轩曳彩云。玄洲望不极，赤野眺无垠。金楼旦𡾰嵼，玉树晓氛氲。拥琴遥可听，吹笙远讵闻。不觉蜉蝣子，生死何纷纷。

神仙篇

浮生厌危促，名岳共招携。云轩游紫府，风驷上丹梯。时见辽东鹤，屡听淮南鸡。玉英持作宝，琼实采成蹊。飞策扬轻电，悬旌耀彩霓。瑞银光似烛，灵石髓如泥。寥廓鸾山右，超越凤洲西。一丸应五色，持此救人迷。

河曲游

邺下盛风流，河曲有名游。应徐托后乘，车马践芳洲。丰茸鸡树密，遥裔鹤烟稠。日上疑高盖，云起类重楼。金羁自沃若，兰棹成夷犹。悬匏动清吹，采菱转艳讴。还珂响金埒，归袂拂铜沟。唯畏三春晚，勿言千载忧。

城南隅燕

城南气初新，才王邀故人。轻盈云映日，流乱鸟啼春。花飞北寺道，弦散南漳滨。舞动淮南袖，歌扬齐后尘。骈镳歇夜马，接轸限归轮。公孙饮弥月，平原燕浃旬。即是消声地，何须远避秦。

蜀国弦

西蜀称天府，由来擅沃饶。云浮玉垒夕，日映锦城朝。南寻九折路，东上七星桥。琴心若易解，令客岂难要。

采莲曲

曲浦戏妖姬，轻盈不自持。擎荷爱圆水，折藕弄长丝。佩动裙风入，妆销粉汗滋。菱歌惜不唱，须待暝归时。

驾出圜丘诗

开年简时日，上辛称天吉。平晓禁门开，隐隐乘舆出。乘舆出九重，金根御六龙。章移千乘动，旆举百神从。黄麾引朱节，灵鼓应华钟。神歌己相续，神光复相烛。风中飏紫烟，坛上埋苍玉。

赠李若诗

初发清漳浦，春草正萋萋。今留素浐曲，夏木已成蹊。尘起星桥外，日落宝坛西。庭空野烟合，巢深夕羽迷。短歌虽制素，长吟当执圭。寄语当窗妇，非关惜马蹄。

赠李行之

水衡称逸人，潘杨有世亲。形骸预冠盖，心思出风云。

赠别司马幼之南聘诗

故交忽千里，輶车莅远盟。幽人重离别，握手送征行。晚霞浮极浦，落景照长亭。拂雾扬龙节，乘风溯鸟旌。楚山百重映，吴江万仞清。夏云楼阁起，秋涛帷盖生。陆侯持宝剑，终子系长缨。前修亦何远，君其勖令名。

赠刘仪同西聘诗

开邛昔柔远，宾越尽招携。岂若驰天使，玉节抚遗黎。五祠临渭北，双岭带崤西。故关看金马，馀坛听宝鸡。垂丝被柳陌，落锦覆桃蹊。分祛俄易惨，离思实难赍。极野云峰合，遥嶂日轮低。尘暗前旌没，风长后骑嘶。灞陵行可望，函谷久无泥。须君劳旋罢，春草共萋萋。

游梁城诗

扬镳历汴浦，回扈入梁墟。汉藩文雅地，清尘暧有馀。宾游多任侠，台苑盛簪裾。叹息徐公剑，悲凉邹子书。亭皋落照尽，原野Ё寒初。鸟散空城夕，烟销古树疏。东越严子陵，西蜀马相如。修名窃所慕，长谣独课虚。

从驾经大慈照寺诗

玄风冠东户，内范轶西陵。大川开宝匣，福地下金绳。绣栭高可映，画栱叠相承。日驭非难假，云师本易凭。阳室疑停燧，阴轩类鉴冰。迥题飞星没，长楣宿露凝。旌门曙光转，辇道夕云蒸。山只效灵物，水若荐休徵。薄命叨恩纪，微躯窃自陵。优游徒可恃，周赉永难胜。

春夕经行留侯墓诗

少小期黄石，晚年游赤松。应成羽人去，何忽掩高封。疏芜枕绝野，逦迤带斜峰。坟荒隧草没，碑碎石苔浓。狙秦怀猛气，师汉挺柔容。盛烈芳千祀，深泉闭九重。夕风吟宰树，迟光落下舂。遂令怀古客，挥泪独无踪。

上巳禊饮诗

山泉好风日，城市厌嚣尘。聊持一樽酒，共寻千里春。馀光下幽桂，夕吹舞青蘋。何言出关后，重有入林人。

夜闻邻妓诗

倡楼对三道，吹台临九重。笙随山上鹤，笛奏水中龙。怨歌声易断，妙舞态难逢。谁能暂留客，解佩一相从。

赋得珠帘诗

鉴帷明欲敛，照槛色将晨。可怜疏复密，隐映当窗人。浮清带远吹，含光动细尘。落花时屡拂，会待玉阶春。

彭城王挽歌

旭旦禁门开，隐隐灵舆发。才看凤楼迥，稍视龙山没。犹陈五营骑，尚聚三河卒。容卫俨未归，空山照秋月。

乐平长公主挽歌

妆楼对驰道，吹台临景舍。风入上春朝，月满凉秋夜。未言歌笑毕，已觉生荣谢。何时洛水湄，芝田解龙驾。

后园宴诗

常闻昆阆有神仙。云冠羽佩得长年。秋夕风动三珠树。春朝露湿九芝田。不如邺城佳丽所。玉楼银阁与天连。太液回波千丈映。上林花树百枝然。流风续洛渚。行云在南楚。可怜白水神。可念青楼女。便妍不羞涩。妖艳工言语。池苑正芳菲。得戏不知归。媚眼临歌扇。娇香出舞衣。纤腰如欲断。侧髻似能飞。南楼日已暮。长檐鸟应度。竹殿遥闻凤管声。虹桥别有羊车路。携手傍花丛。徐步入房栊。欲眠衣先解。半醉脸逾红。日日相看转难厌。千娇万态不知穷。欲积压妾心无剧已。明月流光满帐中。

