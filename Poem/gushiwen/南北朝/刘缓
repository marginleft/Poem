name : 刘缓
introduce : （?—约540）南朝梁平原高唐人，字含度。风流倜傥，名高一府。为湘东王萧绎中录事。时西府盛集文学之士，而缓居首，常云：“不须名位，所须衣食。不用身后之誉，唯重目前知见。”后随湘东王至江州，卒。
link : https://so.gushiwen.org/authors/authorvsw_2ecde5bbfadfA1.aspx

敬酬刘长史咏名士悦倾城诗

不信巫山女，不信洛川神。何关别有物，还是倾城人。经共陈王戏，曾与宋家邻。未嫁先名玉，来时本姓秦。粉光犹似面，朱色不胜唇。遥见疑花发，闻香知异春。钗长逐鬟髲，袜小称腰身。夜夜言娇尽，日日态还新。工倾荀奉倩，能迷石季伦。上客徒留目，不见正横陈。

江南可采莲

春初北岸涸，夏月南湖通。卷荷舒欲倚，芙蓉生即红。楫小宜回径，船轻好入丛。钗光逐影乱，衣香随逆风。江南少许地，年年情不穷。

看美人摘蔷薇诗

新花临曲池，佳丽复相随。鲜红同映水，轻香共逐吹。绕架寻多处，窥丛见好枝。矜新犹恨少，将故复嫌萎。钗边烂熳插，无处不相宜。

奉和玄圃纳凉诗

清气流暄浊，非关狭室中。当由小堂上，自有大王风。樵螟动兰室，神飙起桂丛。披襟深睿赏，曲卷何由同。

和晚日登楼诗

所以登台榭，正重接烟霞。长丝触栏断，归鸟避窗斜。俯巢窥暝宿，临树摘高花。百雉时方晚，九层光尚赊。

杂咏和湘东王诗三首 其一 秋夜

楼上起秋风，绝望秋闺中。烛溜花行满，香燃奁欲空。徒教两行泪，俱浮妆上红。

杂咏和湘东王诗三首 其二 寒闺诗

别后春池异，荷尽欲生冰。箱中剪刀冷，台上面脂凝。纤腰转无力，寒衣恐不胜。

杂咏和湘东王诗三首 其三 冬宵

不堪寒夜久，夜夜守空床。衣裾逐座褶，钗影近灯长。无怜四幅锦，何须辟恶香。

左右新婚诗

小史如初日，得妇类行云。琴声妾曾听，桃子婿经分。蛾眉参意画，绣被共笼薰。偏增使君妒，无趣遣相闻。

在县中庭看月诗

移榻坐庭阴，初弦时复临。侍儿能劝酒，贵客解弹琴。柏叶生鬟内，桃花出髻心。月光移数尺，方知夜已深。

