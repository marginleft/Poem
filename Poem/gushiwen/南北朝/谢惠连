name : 谢惠连
introduce : 谢惠连（407～433年），南朝宋文学家。祖籍陈郡阳夏（今河南太康），出生于会稽（今浙江绍兴）。他10岁能作文，深得谢灵运的赏识，见其新文，常感慨“张华重生，不能易也。”本州辟主簿，不就。谢惠连行止轻薄不检，原先爱幸会稽郡吏杜德灵，居父丧期间还向杜德灵赠诗，大为时论所非，因此不得仕进。仕宦失意，为谢灵运“四友”之一。
link : https://so.gushiwen.org/authors/authorvsw_eca0ec2578faA1.aspx

雪赋

　　岁将暮，时既昏。寒风积，愁云繁。梁王不悦，游于兔园。乃置旨酒，命宾友。召邹生，延枚叟。相如末至，居客之右。俄而微霰零，密雪下。王乃歌北风于卫诗，咏南山于周雅。授简于司马大夫，曰：“抽子秘思，骋子妍辞，侔色揣称，为寡人赋之。”
　　相如于是避席而起，逡巡而揖。曰：臣闻雪宫建于东国，雪山峙于西域。岐昌发咏于来思，姬满申歌于《黄竹》。《曹风》以麻衣比色，楚谣以幽兰俪曲。盈尺则呈瑞于丰年，袤丈则表沴于阴德。雪之时义远矣哉！请言其始。
　　若乃玄律穷，严气升。焦溪涸，汤谷凝。火井灭，温泉冰。沸潭无涌，炎风不兴。北户墐扉，裸壤垂缯。于是河海生云，朔漠飞沙。连氛累霭，揜日韬霞。霰淅沥而先集，雪纷糅而遂多。
　　其为状也，散漫交错，氛氲萧索。蔼蔼浮浮，瀌瀌弈弈。联翩飞洒，徘徊委积。始缘甍而冒栋，终开帘而入隙。初便娟于墀庑，末萦盈于帷席。既因方而为圭，亦遇圆而成璧。眄隰则万顷同缟，瞻山则千岩俱白。于是台如重璧，逵似连璐。庭列瑶阶，林挺琼树，皓鹤夺鲜，白鹇失素，纨袖惭冶，玉颜掩姱。
　　若乃积素未亏，白日朝鲜，烂兮若烛龙，衔耀照昆山。尔其流滴垂冰，缘溜承隅，粲兮若冯夷，剖蚌列明珠。至夫缤纷繁骛之貌，皓皔曒洁之仪。回散萦积之势，飞聚凝曜之奇，固展转而无穷，嗟难得而备知。
　　若乃申娱玩之无已，夜幽静而多怀。风触楹而转响，月承幌而通晖。酌湘吴之醇酎，御狐貉之兼衣。对庭鹍之双舞，瞻云雁之孤飞。践霜雪之交积，怜枝叶之相违。驰遥思于千里，愿接手而同归。
　　邹阳闻之，懑然心服。有怀妍唱，敬接末曲。于是乃作而赋积雪之歌，歌曰：
　　携佳人兮披重幄，援绮衾兮坐芳褥。
　　燎熏炉兮炳明烛，酌桂酒兮扬清曲。
　　又续写而为白雪之歌，歌曰：
　　曲既扬兮酒既陈，朱颜酡兮思自亲。
　　愿低帷以昵枕，念解佩而褫绅。
　　怨年岁之易暮，伤后会之无因。
　　君宁见阶上之白雪，岂鲜耀于阳春。
　　歌卒。王乃寻绎吟玩，抚览扼腕。顾谓枚叔，起而为乱，乱曰：
　　白羽虽白，质以轻兮，白玉虽白，空守贞兮。未若兹雪，因时兴灭。玄阴凝不昧其洁，太阳不固其节。节岂我名，洁岂我贞。凭云升降，从风飘零。值物赋象，任地班形。素因遇立，污随染成。纵心皓然，何虑何营？

泛湖归出楼中翫月五言

日落泛澄瀛，星罗游轻桡。憩榭面曲汜，临流对回潮。辍策共骈筵，并坐相招要。哀鸿鸣沙渚，悲猿响山椒。亭亭映江月，浏浏出谷飚。斐斐气幂岫，泫泫露盈条。近瞩祛幽蕴，远视荡喧嚣。晤言不知罢，从夕至清朝。

泛南湖至石帆诗

轨息陆途初，枻鼓川路始。涟漪繁波漾，参差层峰峙。萧疏野趣生，逶迤白云起。登陟苦跋涉，䁹盼乐心耳。即玩玩有竭，在兴兴无已。

代古诗

客从远方来。赠我鹄文绫。贮以相思箧。缄以同心绳。裁为亲身服。着以俱寝兴。别来经年岁。欢心不同凌。泻酒置井中。谁能辨斗升。合如杯中水。谁能判淄渑。

秋怀诗

平生无志意。少小婴忧患。如何乘苦心。矧复值秋晏。皎皎天月明。奕奕河宿烂。萧瑟含风蝉。寥唳度云雁。寒商动清闺。孤灯暧幽幔。耿介繁虑积。展转长宵半。夷险难豫谋。倚伏昧前算。虽好要如达。不同长卿慢。颇悦郑生偃。无取白衣宦。未知古人心。且从性所翫。宾至可命觞。朋来当染翰。高台骤登践。清浅时陵乱。颓魄不再圆。倾羲无两旦。金石终销毁。丹青暂雕焕。各勉玄发欢。无贻白首叹。因歌遂成赋。聊用布亲串。

捣衣诗

衡纪无淹度。晷运倏如催。白露滋园菊。秋风落庭槐。肃肃莎鸡羽。烈烈寒螀啼。夕阴结空幕。宵月皓中闺。美人戒裳服。端饰高砧响发。楹长杵声哀。微芳起两袖。轻汗染双题。纨素既已成。君子行未归。裁用笥中刀。缝为万里衣。盈箧自余手。幽缄俟君开。腰带准畴昔。不知今是非。

七月七日夜咏牛女诗

落日隐櫩楹。升月照帘栊。团团满叶露。析析振条风。蹀足循广除。瞬目矖曾穹。云汉有灵匹。弥年阙相从。遐川阻昵爱。修渚旷清容。弄杼不成藻。耸辔骛前踪。昔离秋已两。今聚夕无双。倾河易回斡。欵情难久悰。沃若灵驾旋。寂寥云幄空。留情顾华寝。遥心逐奔龙。沉吟为尔感。情深意弥重。

喜雨诗

朱明振炎气。溽暑扇温飙。羡彼明月辉。离毕经中宵。思此相郊云。既雨盈崇朝。上天愍憔悴。商羊自吟谣。

咏冬诗

七宿乘运曜。三星与时灭。履霜冰弥坚。积寒风愈切。繁云起重阴。回飙流轻雪。园林粲斐皓。庭除秀皎洁。墀琐有凝污。逵衢无通辙。

读书诗

贲园奚足慕。下帷故宜遵。山成由一篑。崇积始微尘。虞轩虽眇莽。颜隰亦何人。

夜集叹乖诗

诗人咏踟蹰。骚者歌离别。诚哉曩日欢。展矣今夕切。吾生赴遥命。质明即行辙。在贫故宜言。赠子保温惠。曷用书诸绅。久要亮有誓。

与孔曲阿别诗

凄凄乘兰秋。言饯千里舟。涂届云阳邑。邑宰有昔游。行人虽念路。为尔暂淹留。

咏螺蚌诗

轻羽不高翔。自用弦纲罗。织鳞惑芳饵。故为钓所加。螺蚌非有心。沉迹在泥沙。文无雕饰用。味非鼎俎和。

离合诗 一

放棹遵遥涂。方与情人别。啸歌亦何言。肃尔凌霜节。

离合诗 二

夫人皆薄离。二友独怀古。思笃子衿诗。山川何足苦。

夜集作离合诗

四坐宴嘉宾。一客自远臻。九言何所戒。十善故宜遵。

诗

有客被褐前。投心自询写。自言擅声名。不谢嬴甘贾。臧否同消灭。谁能穷薪火。郦生无文章。西施整妖冶。胡为空耿介。悲哉君志珼。

诗

夕坐苦多虑。行歌践闺中。房栊引倾月。步檐结春风。

诗 一

挂鞍长林侧。饮马修川湄。

诗 二

凄凄留子言。眷眷浮客心。

豫章行

轩帆溯遥路，薄送瞰遐江。舟车理殊缅，密友将远从。九里乐同润，二华念分峰。集欢岂今发，离叹自古钟。促生靡缓期，迅景无迟踪。缁发迫多素，憔悴谢华葑。婉娩寡留晷，窈窕闭淹龙。如何阻行止，愤愠结心胸。既微达者度，欢戚谁能封。愿子保淑慎，良讯代徽容。

鞠歌行

翔驰骑。千里姿。伯乐不举谁能知。南荆璧。万金赀。卞和不斫与石离。年难留。时易陨。厉志莫赏徒劳疲。沮齐音。溺赵吹。匠石善运郢不危。古绵眇。理参差。单心慷慨双泪垂。

顺东西门行

哀朝菌。闵颓力。迁化常然焉肯息。及壮齿。遇世直。酌酩华堂集亲识。舒情尽欢遣凄恻。

三月三日曲水集诗

四时著平分，三春禀融烁。迟迟和景婉，夭夭园桃灼。携朋适郊野，昧爽辞廛廓。动荡兴翠岭，芳飙起华薄。解辔偃崇丘，藉草绕回壑。际渚罗时簌，托波泛轻爵。

西陵遇风献康乐诗 其四

屯云蔽曾岭，惊风涌飞流。零雨润坟泽，落雪洒林丘。浮氛晦崖巘，积素惑原畴。曲汜薄停旅，通川绝行舟。

西陵遇风献康乐诗 其五

临津不得济，伫楫阻风波。萧条洲渚际，气色少谐和。西瞻兴游叹，东睇起凄歌。积愤成疢痗，无萱将如何。

离合诗二首 其一

放棹遵遥途，方与情人别。啸歌亦何言，肃尔凌霜节。

离合诗二首 其二

夫人皆薄离，二友独怀古。思笃子衿诗，山川何足苦。

白羽扇赞

惟兹白羽，体此溅洁。凉齐清风，素同冰雪。其仪可贵，是用玩悦。挥之襟袖，以禦炎热。

诗

挂鞍长林侧，饮马修川湄。

秋胡行 其一

春日迟迟，桑何萋萋。红桃含夭，绿柳舒荑。邂逅粲者，游渚戏蹊。华颜易改，良愿难谐。

秋胡行 其二

系风捕影，诚知不得。念彼奔波，意虑回惑。汉女倏忽，洛神飘扬。空勤交甫，徒劳陈王。

猛虎行

贫不攻九嶷玉。倦不憩三危峰。九嶷有惑号。三危无安容。美物标贵用。志士励奇踪。如何只远役。王命宜肃恭。伐鼓功未著。振旅何时从。猛虎潜深山。长啸自生风。人谓客行乐。客行苦心伤。

秋怀

平生无志意，少小婴忧患。如何乘苦心，矧复值秋晏。皎皎天月明，弈弈河宿烂。萧瑟含风蝉，寥唳度云鴈。寒商动清闺，孤灯暧幽幔。耿介繁虑积，展转长宵半。夷险难豫谋，倚伏昧前筭。虽好相如达，不同长卿慢。颇悦郑生偃，无取白衣宦。未知古人心，且从性所翫。宾至可命觞，朋来当染翰。高台骤登践，清浅时陵乱。颓魄不再圆，倾羲无两旦。金石终消毁，丹青暂雕焕。各勉玄发欢，无贻白首叹。因歌遂成赋，聊用布亲串。

秋胡行 一

春日迟迟。桑何萋萋。红桃含夭。绿柳舒荑。邂逅粲者。游渚戏蹊。华颜易改。良愿难谐。

秋胡行 二

系风捕影。诚知不得。念彼奔波。意虑回惑。汉女倐忽。洛神飘扬。空勤交甫。徒劳陈王。

陇西行

运有荣枯。道有舒屈。潜保黄裳。显服朱黻。谁能守静。弃华辞荣。穷谷是处。考盘是营。千金不回。百代传名。厥包者柚。忘忧者萱。何为有用。自乖中原。实摘柯摧。叶殒条烦。

陇西行

未若蔽牛。永保液瞒。嗟我君子。勖尔何言。

豫章行

轩帆遡遥路。薄送瞰遐江。舟车理殊缅。密友将远从。九里乐同润。二华念分峯。集欢岂今发。离叹自古钟。促生靡缓期。迅景无迟踪。缁发迫多素。憔悴谢华{艹/丰}。婉娩寡留晷。窈窕闭淹龙。如何阻行止。愤愠结心胸。既微达者度。欢戚谁能封。愿子保淑慎。良讯代徽容。

塘上行

芳萱秀陵阿。菲质不足营。幸有忘忧用。移根托君庭。垂颖临清池。擢彩仰华甍。沾渥云雨润。葳蕤吐芳馨。愿君眷倾叶。留景惠余明。

却东西门行

慷慨发相思。惆怅恋音徽。四节竞阑候。六龙引颓机。人生随时变。迁化焉可祈。百年难必保。千虑盈怀之。

长安有狭邪行

纪郢有通逵。通逵并轩车。帟帟雕轮驰。轩轩翠盖舒。撰策之五尹。振辔从三闾。推剑冯前轼。鸣佩专后舆。

从军行

赵骑驰四牡。吴舟浮三翼。弓予有恒用。殳鋋无蹔息。

燕歌行

四时推迁迅不停。三秋萧瑟叶辞茎。飞霜被野鴈南征。念君客游羇思盈。何为淹留无归声。爱而不见伤心情。朝日潜辉华灯明。林鹊同栖渚鸿幷。接翮偶羽依蓬瀛。仇依旅类相和鸣。余独何为志无成。忧缘物感泪沾缨。

猛虎行 一

贫不攻九嶷玉。倦不憩三危峰。九嶷有惑号。三危无安容。美物标贵用。志士励奇踪。如何祗远役。王命宜肃恭。伐鼓功未着。振旅何时从。

猛虎行 二

猛虎潜深山。长啸自生风。人谓客行乐。客行苦心伤。

鞠歌行

翔驰骑。千里姿。伯乐不举谁能知。南荆璧。万金赀。卞和不斵与石离。年难留。时易陨。厉志莫赏徒劳疲。沮齐音。溺赵吹。匠石善运郢不危。古绵眇。理参差。单心慷慨双泪垂。

前缓声歌

羲和纤阿去嵯峨。覩物知命。使余转欲悲歌。忧戚人心胸。处山勿居峯。在行勿为公。居峯大阻锐。为公遇谗蔽。雅琴自疏越。雅韵能扬扬。滑滑相混同。终始福禄丰。

西陵遇风献康乐

我行指孟春，春仲尚未发。趣途远有期，念离情无歇。成装候良辰，漾舟陶嘉月。瞻涂意少悰，还顾情多阙。
哲兄感仳别，相送越坰林。饮饯野亭馆，分袂澄湖阴。凄凄留子言，眷眷浮客心。回塘隐舻栧，远望绝形音。
靡靡即长路，戚戚抱遥悲。悲遥但自弭，路长当语谁！行行道转远，去去情弥迟。昨发浦阳汭，今宿浙江湄。
屯云蔽曾岭，惊风涌飞流。零雨润坟泽，落雪洒林丘。浮氛晦崖巘，积素惑原畴。曲汜薄停旅，通川绝行舟。
临津不得济，伫檝阻风波。萧条洲渚际，气色少谐和。西瞻兴游叹，东睇起凄歌。积愤成疢痗，无萱将如何！

顺东西门行

哀朝菌。闵颓力。迁化常然焉肯息。及壮齿。遇世直。酌酩华堂集亲识。舒情尽欢遣凄恻。

三月三日曲水集诗

四时着平分。三春禀融烁。迟迟和景婉。夭夭园桃灼。携朋适郊野。昧爽辞鄽廓。蜚云兴翠岭。芳飙起华薄。解辔偃崇丘。藉草绕回壑。际渚罗时{?/敕}。托波泛轻爵。

