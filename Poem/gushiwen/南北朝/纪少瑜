name : 纪少瑜
introduce : 南朝梁丹阳秣陵人，字幼玚。本姓吴，养于纪氏。早孤，有志节，年十三，能为文。尝梦陆倕授以青镂管笔，其文因此遒进。梁武帝大同中为东宫学士。美容貌，工草书。任武陵王萧纪记室参军，卒。
link : https://so.gushiwen.org/authors/authorvsw_ab901d8b31ddA1.aspx

游建兴苑诗

丹陵抱天邑，紫渊更上林。银台悬百仞，玉树起千寻。水流冠盖影，风扬歌吹音。踟蹰怜拾翠，顾步惜遗簪。日落庭光转，方幰屡移阴。终言乐未极，不道爱黄金。

拟吴均体应教诗

庭树发春辉，游人竞下机。却匣擎歌扇，开箱择舞衣。桑萎不复惜，看花遽将夕。自有专城居，空持迷上客。

月中飞萤诗

远度时依幕，斜来如畏窗。向月光还尽，临池影更双。

春日诗

愁人试出牖，春色定无穷。参差依网日，澹荡入帘风。落花还绕树，轻飞去隐空。徒令玉箸迹，双乘明镜中。

咏残灯诗

残灯犹未灭，将尽更扬辉。唯馀一两焰，才得解罗衣。

