name : 徐勉
introduce : （466—535）南朝梁东海郯人，字修仁。孤贫好学，六岁作祈霁文，见称耆宿。齐时，起家国子生，射策甲科，迁太学博士。入梁，为中书侍郎，迁尚书左丞。自掌枢宪，多所纠举。迁吏部尚书，开立九品为十八班之制，自是贪冒茍进者以财货取通，守道沦退者以贫寒见没。曾奉命主修五礼。累官至侍中、中卫将军。卒谥简肃。有《流别起居注》、《选品》等，皆佚。
link : https://so.gushiwen.org/authors/authorvsw_0416396635cfA1.aspx

采菱曲

相携及嘉月，采菱度北渚。微风吹棹歌，日暮相容与。采采不能归，望望方延伫。倘逢遗佩人，预以心相许。

迎客曲

丝管列。舞席陈。含声未奏待嘉宾。罗丝管。舒舞席。敛袖嘿唇迎上客。

送客曲

袖缤纷。声委咽。馀曲未终高驾别。爵无算。景已流。空纡长袖客不留。

和元帝诗

敬爱良是贤。谦恭寔所务。尊贤遗道德。重学严师傅。六艺诚为敏，三雍称有裕。覆被唯仁义。吐纳必圭璋。壮思如泉涌。逸藻似云翔。夙有匡时调。早怀经世方。留心在庶绩。厉精思治纲。

昧旦出新亭渚诗

驱车凌早术，山华映初日。揽辔且徘徊，复值清江谧。杳霭枫树林，参差黄鸟匹。气物宛如斯，重以心期逸。春堤一游衍，终朝意殊悉。

咏司农府春幡诗

播谷重前经，人天称往录。青圭禯东甸，高旗表治粟。逶迟乘旦风，葱翠扬朝旭。平秩庭春司，和气承玉烛。岂伊盈八政，兼兹辩荣辱。十千既万取，利民谁不足。

咏琵琶诗

虽为远道怨，翻成今日欢。含花已灼灼，类月复团团。

夏诗

夏景厌房栊，促席玩花丛。荷阴斜合翠，莲影对分红。此时避炎热，清樽独未空。

