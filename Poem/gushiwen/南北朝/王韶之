name : 王韶之
introduce : （380—435）南朝宋琅邪临沂人，字休泰。王伟之子。家贫，好史籍，博涉多闻。因得父旧书，撰《晋安帝阳秋》，时人谓宜居史职，除著作佐郎，使续后事，书论晋安帝义熙九年。受刘裕(宋武帝)密令，毒死安帝。恭帝即位，迁黄门侍郎，领著作郎、西省事，凡诸诏令，皆出其手。入宋，仍掌史事。少帝时，迁侍中，出为吴郡太守。所撰宗庙歌辞、《孝传》等皆佚。
link : https://so.gushiwen.org/authors/authorvsw_ec8c21499a18A1.aspx

咏雪离合诗

霰先集兮雪乃零，散辉素兮被檐庭。曲室寒兮朔风厉，州陆涸兮群籁鸣。

宋四厢乐歌廿首 其七 王公上寿歌

献寿爵。庆圣皇。灵祚穷二仪。休明等三光。

宋四厢乐歌廿首 其十一 食举歌

晨羲载曜。万物咸睹。嘉庆三朝。礼乐备举。元正肇始。典章晖明。万方毕来贺。华裔充皇庭。多士盈九位。俯仰观玉声。恂恂俯仰。载烂其辉。鼓钟震天区。礼容塞皇闱。思乐穷休庆。福履同所归。

宋四厢乐歌廿首 其十二

五玉既献。三帛是荐。尔公尔侯。鸣玉华殿。皇皇圣后。降礼南面。元首纳嘉礼。万邦同欢愿。休哉。君臣嘉燕。建五旗。列四县。乐有文。礼无倦。融皇风。穷一变。

宋四厢乐歌廿首 其十三

体至和。感阴阳。德无不柔。繁休祥。瑞徽璧。应嘉钟。舞灵凤。跃潜龙。景星见。甘露坠。木连理。禾同穗。玄化洽。仁泽敷。极祯瑞。穷灵符。

宋四厢乐歌廿首 其十四

怀荒裔。绥齐民。荷天佑。靡不宾。靡不宾。长世弘盛。昭明有融。繁嘉庆。繁嘉庆。熙帝载。合气咸和。苍生欣戴。三灵协瑞。惟新皇代。

宋四厢乐歌廿首 其十五

王道四达。流仁布德。穷理咏乾元。垂训顺帝则。灵化侔四时。幽诚通玄默。德泽被八弦。乾宁轨万国。

宋四厢乐歌廿首 其十六

皇猷缉。咸熙泰。礼仪焕帝庭。要荒服遐外。被发袭缨冕。左衽回衿带。天覆地载。流泽汪濊。声教布护。德光大。

宋四厢乐歌廿首 其十七

开元辰，毕来王。奉贡职，朝后皇。鸣珩佩，观典章。乐王度，悦徽芳。陶盛化，游太康。丕照明，永克昌。

宋四厢乐歌廿首 其十八

惟永初，德丕显。齐七政，敷五典。彝伦序，洪化阐。王泽流，太平始。树声教，明皇纪。和灵只，恭明祀。衍景祚，膺嘉祉。

宋四厢乐歌廿首 其十九

礼有容，乐有仪。金石陈，干羽施。迈武护，均咸池。歌南风，舞德称。文武焕，颂声兴。

宋四厢乐歌廿首 其二十

王道纯，德弥淑。宁八表，康九服。道礼让，移风俗。移风俗，永克融。歌盛美，造成功。咏徽烈，邈无穷。

赠潘综吴逵举孝廉诗

东宝惟金，南木有乔。发辉曾崖，竦干重霄。美哉兹土，世载英髦。育翮幽林，养音九皋。唐后明扬，汉宗蒲轮。我皇降鉴，思乐怀人。群臣竞荐，旧章惟新。余亦奚贡，曰义与仁。仁义伊在，惟吴惟潘。心积纯孝，事著艰难。投死如归，淑问若兰。吴实履仁，心力偕单。固此苦节，易彼岁寒。霜寻虽厚，松柏丸丸。人亦有言，无善不彰。二子徽猷，弥久弥芳。拔丛出类，景行朝阳。谁谓道遐，弘之则光。咨尔庶士，无然怠荒。江革奉挚，庆禄是荷。姜诗入贡，汉朝咨嗟。勖哉行人，敬尔休嘉。俾是下国，炤辉京华。伊余朽骀，窃服惧盗。无能礼乐，岂暇声教。顺彼康夷，懿德是好。聊缀所怀，以赠二孝。

宋四厢乐歌廿首 其一 肆夏乐歌

于铄我皇，体仁包元。齐明日月，比量乾坤。陶甄百王，稽则黄轩。吁谟定命，辰告四蕃。

宋四厢乐歌廿首 其二

将将蕃后，翼翼群僚。盛服待晨，明发来朝。飨以八珍，乐发九韶。仰祗天颜，厥猷孔昭。

宋四厢乐歌廿首 其三

法章既设，初筵长舒。济济列辟，端委皇除。饮和无盈，威仪有馀。温恭在位，敬终如初。

宋四厢乐歌廿首 其四

九功既歌，六代惟时。被德在乐，宣道以诗。穆矣大和，品物咸熙。庆积自远，告成在兹。

宋四厢乐歌廿首 其五 大会行礼歌

大哉皇宋，长发其祥。纂系在汉，统源伊唐。德之克明，休有烈光。配天作极，辰居四方。

宋四厢乐歌廿首 其六

皇矣我后，圣德通灵。有命自天，诞受休祯。龙飞紫极，造我宋京。光宅宇宙，赫赫明明。

宋四厢乐歌廿首 其八 殿前登歌

明明大宋，缉熙皇道。则天垂化，光定天保。天保既定，肆觐万方。礼繁乐富，穆穆皇皇。

宋四厢乐歌廿首 其九

沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。

宋四厢乐歌廿首 其十

烝哉我皇，固天诞圣。履端惟始，对越休庆。如天斯久，如日斯盛。介兹景福，永固骏命。

宋前后舞歌二首 其一 前舞歌

于赫景明，天监是临。乐来伊阳，礼作惟阴。歌自德富，舞由功深。庭列宫县，陛罗瑟琴。翿龠繁会，笙磬谐音。箫韶虽古，九成在今。导志和声，德音孔宣。光我帝基，协灵配乾。仪刑六合，化穆自然。如彼云汉，为章于天。熙熙万类，陶和当年。击辕中韶，永世弗骞。

宋前后舞歌二首 其二 后舞歌

假乐圣后，寔天诞德。积美自中，玉猷四塞。龙飞在天，仪刑万国。钦明惟神，临朝渊默。不言之化，品物咸德。告成于天，铭勋是勒。翼翼厥猷，亹亹其仁。顺命创制，因定和神。海外有截，九围无尘。冕旒司契，垂拱临民。乃舞大豫，钦若天人。纯嘏孔休，万载弥新。

