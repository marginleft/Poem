name : 柳恽
introduce : 柳恽，字文畅，生于宋泰始元年(465年)，卒于梁天监十六年(517年)。祖籍河东解州（今山西运城），南朝梁著名诗人、音乐家、棋手。梁天监元年(502午)萧衍建立梁朝，柳恽为侍中，与仆射，著名史学家沈约等共同定新律。以后在朝中，历任散骑常侍、左民尚书，持节、都督、仁武将军、平越中郎将、广州（今广东广州）刺史。又“征为秘书监、领左军将军”。曾两次出任吴兴（今浙江吴兴县)太守，“为政清静，人吏怀之。梁天监十六年 (517年）卒，享年53岁。赠侍中，中护军。
link : https://so.gushiwen.org/authors/authorvsw_59f67e14a25cA1.aspx

江南曲

汀洲采白苹，日落江南春。洞庭有归客，潇湘逢故人。故人何不返，春华复应晚。不道新知乐，只言行路远。

捣衣诗

孤衾引思绪。独枕怆忧端。深庭秋草绿。高门白露寒。思君起清夜。促柱奏幽兰。不怨飞蓬苦。徒伤蕙草残。行役滞风波。游人淹不归。亭皋木叶下。陇首秋云飞。寒园夕鸟集。思牖草虫悲。嗟矣当春服。安见御冬衣。鹤鸣劳永欢。采菉伤时暮。念君方远游。望妾理纨素。秋风吹绿潭。明月悬高树。佳人饰净容。招携从所务。步栏杳不极。离堂肃已扃。轩高夕杵散。气爽夜碪鸣。瑶华随步响。幽兰逐袂生。踟蹰理金翠。容与纳宵清。泛艳回烟彩。渊旋龟鹤文。凄凄合欢袖。冉冉兰麝芬。不怨杼轴苦。所悲千里分。垂泣送行李。倾首迟归云。

七夕穿针

代马秋不归，缁纨无复绪。迎寒理衣缝，映月抽纤缕。的皪愁睇光，连娟思眉聚。清露下罗衣，秋风吹玉柱。流阴稍已多，馀光亦难取。

度关山

长安倡家女，出入燕南垂。惟持德自美，本以容见知。旧闻关山远，何事总金羁。妾心日已乱，秋风鸣细枝。

起夜来

城南断车骑，阁道覆青埃。露华光翠网，月影入兰台。洞房且莫掩，应门或复开。飒飒秋桂响，非君起夜来。

独不见

别岛望风台，天渊临水殿。芳草生未积，春花落如霰。出从张公子，还过赵飞燕。奉帚长信宫，谁知独不见。

芳林篇

芳林晔兮发朱荣，时既晚兮随风零。随风零兮返无期，安得阳华遗所思。

赠吴均诗三首 其一

寒云晦沧洲，奔潮溢南浦。相思白露亭，永望秋风渚。心知别路长，谁谓若燕楚。关候日辽绝，如何附行旅。愿作野飞鸟，飘然自轻举。

赠吴均诗三首 其二

远游济伊洛，秣马度清漳。邯郸饶美女，艳色含春芳。鼓瑟未成曲，踏屣复翱翔。我本游客子，情爱在淮阳。新知谁不乐，念旧苦人肠。

赠吴均诗三首 其三

夕宿飞狐关，晨登碛砾坂。形为戎马倦，思逐征旗远。边城秋霰来，寒乡春风晚。始信陇雪轻，渐觉寒云卷。徭役命所当，念子加餐饭。

杂诗

云轻暮色转，草绿晨芳归。山墟罢寒晦，园泽润朝晖。春心多感动，睹物情复悲。自君之去矣，兰堂罢鸣机。徒知游宦是，不念别离非。

咏蔷薇诗

当户种蔷薇，枝叶太葳蕤。不摇香已乱，无风花自飞。春闺不能静，开匣理明妃。曲池浮采采，斜岸列依依。或闻好音度，时见衔泥归。且对清酤湛，其馀任是非。

奉和竟陵王经刘瓛墓下诗

西河寂高业，北海望清尘。音徽谁与寄，尚德在伊人。遗文重昭晢，绝绪复纷纶。露华尚朝日，兰生无久春。芳猷动渊思，抚轼履高辰。山风起寒木，野雀乱秋榛。垄草时易宿，素轨邈难遵。

捣衣诗 其二

役役滞风波，游人淹不归。亭皋木叶下，陇首秋云飞。寒园夕鸟集，思牖草虫悲。嗟矣当春服，安见御冬衣。

捣衣诗 其三

鹤鸣劳永叹，采菉伤时暮。念君方远游，望妾理纨素。秋风吹绿潭，明月悬高树。佳人饰净容，招携从所务。

咏席诗

照日汀洲际，摇风渌潭侧。虽无独茧轻，幸有青袍色。罗袖少轻尘，象床多丽饰。愿君兰夜饮，佳人时宴息。

从武帝登景阳楼诗

太液沧波起，长杨高树秋。翠华承汉远，雕辇逐风游。

赠吴均诗二首 其一

山桃落晚红，野蕨开初紫。云日自清明，苹芷齐霍靡。离念已郁陶，物华复如此。

赠吴均诗二首 其二

秋风度关陇，楚客奏归音。飒飒避霜叶，离离山塞禽。

江南曲

汀洲采白蘋，日落江南春。洞庭有归客，潇湘逢故人。故人何不返，春华复应晚。不道新知乐，只言行路远。

长门怨

玉壶夜愔愔，应门重且深。秋风动桂树，流月摇轻阴。绮檐清露溽，网户思虫吟。叹息下兰閤，含愁奏雅琴。何由鸣晓佩，复得抱宵衾。无复金屋念，岂照长门心。

