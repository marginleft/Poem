name : 陶弘景
introduce : 陶弘景，南朝梁时丹阳秣陵（今江苏南京）人。著名的医药家、炼丹家、文学家，人称“山中宰相”。作品有《本草经集注》、《集金丹黄白方》、《二牛图》等。
link : https://so.gushiwen.org/authors/authorvsw_4cbc370b2db5A1.aspx

答谢中书书

　　山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。(夕日一作：阳)

诏问山中何所有赋诗以答

山中何所有，岭上多白云。只可自怡悦，不堪持赠君。

告游篇

性灵昔既肇，缘业久相因。即化非冥灭，在理澹悲欣。冠剑空衣影，镳辔乃仙身。去此昭轩侣，结彼瀛台宾。傥能踵留辙，为子道玄津。

胡笳曲

自戾飞天历，与夺徒纷纭。百年三五代，终是甲辰君。

寒夜怨

夜云生。夜鸿惊。凄切嘹唳伤夜情。空山霜满高烟平。铅华沉照帐孤明。寒月微。寒风紧。愁心绝。愁泪尽。情人不胜怨。思来谁能忍。

题所居壁

夷甫任散诞，平叔坐谈空。不言昭阳殿，化作单于宫。

和约法师临友人诗

我有数行泪，不落十馀年。今日为君尽，并洒秋风前。

