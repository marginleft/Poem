name : 沈满愿
introduce : 沈满愿（约公元540年前后在世）吴兴武康人，出身官宦之家，左光禄大夫沈约之孙女。生卒年不祥，约梁武帝大同中前后在世。嫁征西记室范靖（一作范静）为妻。生平事迹不祥。满愿有祖风，善作诗，有集五卷，（《隋书志》作三卷，此从《两唐书志》）已佚。现存诗十一首。
link : https://so.gushiwen.org/authors/authorvsw_3328dfbb8744A1.aspx

王昭君叹二首 其一

早信丹青巧，重货洛阳师。千金买蝉鬓，百万写蛾眉。

王昭君叹二首 其二

今朝犹汉地，明旦入胡关。高堂歌吹远，游子梦中还。

挟琴歌

逶迤起尘唱，宛转绕梁声。调弦可以进，蛾眉画未成。

映水曲

轻鬓学浮云，双蛾拟初月。水澄正落钗，萍开理垂发。

登栖曲

凭高川陆近，望远阡陌多。相思隔重岭，相忆限长河。

越城曲

别怨凄歌响，离啼湿舞衣。愿假乌栖曲，翻从南向飞。

晨风行

理楫令舟人。停舻息旅薄河津。念君劬劳冒风尘。临路挥袂泪沾巾。飙流劲润逝若飞。山高帆急绝音徽。留子句句独言归。中心茕茕将依谁。风弥叶落永难索。神往形返情错漠。循带易缓愁难却。心之忧矣颇销铄。

戏萧娘诗

明珠翠羽帐，金蒲绿绡帷。因风时暂举，想像见芳姿。清晨插步摇，向晚解罗衣。托意风流子，佳情讵可私。

咏灯诗

绮筵日已暮，罗帷月未归。开花散鹄彩，含光出九微。风轩动丹焰，冰宇澹青辉。不吝轻蛾绕，惟恐晓蝇飞。

咏五彩竹火笼诗

可怜润霜质，纤剖复毫分。织作回风苣，制为萦绮文。含芳出珠被，耀彩接缃裙。徒嗟今丽饰，岂念昔凌云。

咏步摇花诗

珠华萦翡翠，实叶间金琼。剪葆不似制，为花如自生。低枝拂绣领，微步动瑶瑛。但令云髻插，蛾眉本易成。

