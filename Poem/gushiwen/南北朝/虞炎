name : 虞炎
introduce : 南朝齐会稽人。以文学与沈约同为文惠太子所遇，常应对左右。齐高帝建元三年奉命以兼散骑常侍巡行州郡观省风俗。官至骁骑将军。
link : https://so.gushiwen.org/authors/authorvsw_f7e167941a82A1.aspx

玉阶怨

紫藤拂花树，黄鸟度青枝。思君一叹息，苦泪应言垂。

饯谢文学离夜诗

差池燕始飞，幂历草初辉。离人怅东顾，游子怆西归。清潮已驾渚，溽露复沾衣。一乖当春聚，方掩故园扉。

咏帘诗

青轩明月诗，紫殿秋风日。朣胧引光辉，晻暧映容质。清露依檐垂，蛸丝当户密。褰开谁共临，掩晦得如失。

奉和竟陵王经刘巘墓下诗

下帷闻昔儒，窥园信且逸。聚学丛烟郊，栖遁事环筚。戢景谢归年，税驾空悠日。庭露已沾衣，松门向萧瑟。悯悯神念周，依依惠言密。

