name : 释洪偃
introduce : 梁天监三年——陈天嘉五年(504—564)，六十一岁。南朝陈高僧。俗姓谢。会嵇山阴人。少小出尘，从龙光绰公学，神悟绝伦。唐道宣《续僧传》卷九本传称其。“闭志闲房，高尚其道。间以寻缃阅史，广求多见。秋水春台，清文迥出，壮思云飞，英词锦烂。又善草隶，见称时俗。纤过芝叶，媚极银钩。故貌义诗书，号为四绝。当时英杰，皆推赏之。”梁简文劝之还俗入仕，不听。后于建康宣武寺讲经，盛极一时。撰有《成实论疏》行世。
link : https://so.gushiwen.org/authors/authorvsw_1109c01c7bf2A1.aspx

游故苑诗

龙田留故苑，汾水结馀波。怅望伤游目，辛酸思绪多。凉飙惨高树，浓露变轻萝。泽葵犹带井，池竹尚侵荷。秋风徒自急，无复白云歌。

登吴升平亭

萧萧物候晚，肃肃天望清。旅人聊策杖，登高荡客情。川原多旧迹，墟里或新名。宿烟浮始旦，朝日照初晴。独游乏徒侣，徐步寡逢迎。信矣非吾托，赏心何易并。

游钟山之开善定林息心宴坐引笔赋诗

杖策步前岭，褰裳出外扉。轻萝转蒙密，幽径复纡威。树高枝影细，山尽鸟声稀。石苔时滑屣，虫网乍粘衣。涧傍紫芝晔，岩上白云霏。松子排烟去，堂生寂不归。穷谷无还往，攀桂独依依。

