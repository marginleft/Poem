name : 吴均
introduce : 吴均（469年－520年），字叔庠。南朝梁史学家，文学家，时官吴兴主簿。明人辑有《吴朝清集》。
link : https://so.gushiwen.org/authors/authorvsw_da41370d6cf5A1.aspx

与朱元思书

　　风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。
　　水皆缥碧，千丈见底。游鱼细石，直视无碍。急湍甚箭，猛浪若奔。
　　夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。

山中杂诗

山际见来烟，竹中窥落日。鸟向檐上飞，云从窗里出。

答柳恽

清晨发陇西，日暮飞狐谷。秋月照层岭，寒风扫高木。雾露夜侵衣，关山晓催轴。君去欲何之？参差间原陆。一见终无缘，怀悲空满目。

战城南

躞蹀青骊马，往战城南畿。五历鱼丽阵，三入九重围。名慑武安将，血污秦王衣。为君意气重，无功终不归。

与顾章书

　　仆去月谢病，还觅薜萝。梅溪之西，有石门山者，森壁争霞，孤峰限日；幽岫含云，深溪蓄翠；蝉吟鹤唳，水响猿啼，英英相杂，绵绵成韵。既素重幽居，遂葺宇其上。幸富菊花，偏饶竹实。山谷所资，于斯已办。仁智之乐，岂徒语哉！

赠王桂阳

松生数寸时，遂为草所没。未见笼云心，谁知负霜骨。弱干可摧残，纤茎易陵忽。何当数千尺，为君覆明月。

行路难·洞庭水上一

洞庭水上一株桐，经霜触浪困严风。昔时抽心耀白日，今旦卧死黄沙中。洛阳名工见咨嗟，一翦一刻作琵琶。白璧规心学明月，珊瑚映面作风花。帝王见赏不见忘，提携把握登建章。掩抑摧藏张女弹，殷勤促柱楚明光。年年月月对君子，遥遥夜夜宿未央。未央采女弃鸣篪，争先拂拭生光仪。茱萸锦衣玉作匣，安念昔日枯树枝。不学衡山南岭桂，至今千年犹未知。

登二妃庙

朝云乱人目，帝女湘川宿。折菡巫山下，采荇洞庭腹。故以轻薄好，千里命舻舳。何事非相思，江上葳蕤竹。

赠杜容成

一燕海上来，一燕高堂息。一朝相逢遇，依然旧相识。问我来何迟，山川几纡直。答言海路长，风驶飞无力。昔别缝罗衣，春风初入帏。今来夏欲晚，桑扈薄树飞。

酬别江主簿屯骑

有客告将离，赠言重兰蕙。泛舟当泛济，结交当结桂。济水有清源，桂树多芳根。毛公与朱亥，俱在信陵门。赵瑟凤凰柱，吴醥金罍樽。我有北山志，留连为报恩。夫君皆逸翮，抟景复凌骞。白云间海树，秋日暗平原。寒虫鸣趯趯，落叶飞翻翻。何用赠分手，自有北堂萱。

赠周散骑兴嗣

子云好饮酒，家在成都县。制赋已百篇，弹琴复千转。敬通不富豪，相如本贫贱。共作失职人，包山一相见。

同柳吴兴何山

王孙重离别，置酒峰之畿。逶迤川上草，参差涧里薇。轻云纫远岫，细雨沐山衣。檐端水禽息，窗上野萤飞。君随绿波远，我逐清风归。

送柳吴兴竹亭集诗

平原不可望，波澜千里直。夕鱼汀下戏，暮羽檐中息。白云时去来，青峰复负侧。踯躅牛羊下，晦昧崦嵫色。王孙犹未归，且听西光匿。

赠别新林诗

仆本幽并儿，抱剑事边陲。风乱青丝络，雾染黄金羁。天子既无赏，公卿竟不知。去去归去来，还倾鹦鹉杯。气为故交绝，心为新知开。但令寸心是，何须铜雀台。

发湘州赠亲故别诗三首 其三

君留朱门里，我至广江濆。城高望犹见，风多听不闻。流苹方绕绕，落叶向纷纷。无由得共赏，山川间白云。

边城将诗四首 其一

塞外何纷纷，胡骑欲成群。尔时始应募，来投霍冠军。刀含四尺影，剑抱七星文。袖间血洒地，车中旌拂云。轻躯如未殡，终当厚报君。

边城将诗四首 其二

仆本边城将，驰射灵关下。箭衔雁门石，气振武安瓦。勋轻赏废丘，名高拜横野。留书应凿楹，传功须勒社。徒倾七尺命，酬恩终自寡。

边城将诗四首 其三

闻君报一餐，远送出平野。玉标丹霞剑，金络艳光马。高旗入汉飞，长鞭历地写。曙星海中出，晓月山头下。岁晏坐论功，自有思臣者。

边城将诗四首 其四

临淄重蹴鞠，曲城好击刺。不要身后名，专骋眼前智。君看班定远，立功不负义。掣拽二丈旗，踯躅双凫骑。但问相知否，死生无险易。

秋念诗

团团珠晖转，照照汉阴移。箕风入桂露，璧月满瑶池。树青草未落，蝉凉叶已危。还深长夜想，顾忆临邛卮。芳杜果芜没，缨带欲何为。

采药大布山诗

我本北山北，缘涧彩山麻。九茎日反照，三叶长生花。可用蠲忧疾，聊持驻景斜。景斜不可驻，年来果如驱。安得昆仑山，偃蹇三珠树。三珠始结荄，绛叶凌朱台。玉壶白凤肺，金鼎青龙胎。韩众及王子，何世无仙才。安期傥欲顾，相见在蓬莱。

赠周散骑兴嗣诗二首 其一

子云好饮酒，家在成都县。制赋已百篇，弹琴复千转。敬通不富豪，相如本贫贱。共作失职人，包山一相见。

赠周散骑兴嗣诗二首 其二

昔贤当路者，声名振华夏。朱轮玳瑁牛，紫鞚连钱马。朝花舞风去，夜月窥窗下。想君贵易朋，居然应见舍。

赠周兴嗣诗四首 其一

孺子贱而贫，且非席上珍。唯安莱芜甑，兼慕林宗巾。百年逢缱绻，千里遇殷勤。愿持江南蕙，以赠生刍人。

赠周兴嗣诗四首 其二

思君欲何言，中心乱如雾。泪下非一端，愁来谁有数。子为冯敬通，不减汲长孺。千里无关梁，安得王乔屦。

赠周兴嗣诗四首 其三

与君初相知，不言异一宿。意欲褰衣裳，阴云乱人目。之子伏高卧，伊予空杼轴。无因渡淇水，见此猗猗竹。

赠周兴嗣诗四首 其四

可怨异公子，终自不敢言。青松蔽南陇，白云生北园。沉忧无人语，默念空凭轩。安得湛卢剑，以报相知恩。

入兰台赠王治书僧孺诗

故人扬子云，校书麟阁下。寂寞少交游，纷纶富文雅。予为陇西使，寓居洛阳社。相思非不深，行行避骢马。

江上酬鲍几诗

振棹出江湄，依依望九疑。欲谒苍梧帝，过问沅湘姬。折荷缝作盖，落羽纺成丝。吾行别有意，不为君道之。

赠柳秘书诗

蘼芜与丹桂，奇心复奇骨。已蔽苍龙门，又影凤皇阙。紫云依夜来，清风扶晚发。鸳鹭若上天，寄声谢明月。

诣周承不值因赠此诗

竹枝任风转，兰心逐风卷。青云叶上团，白露花中泫。闻君入绮疏，聊寄锦中书。一随平原客，宁忆豫章徐。

遥赠周承诗

巨石乱天崖，杂树郁参差。伯鱼留蜀郡，长房还葛陂。练练波中月，亭亭云上枝。高岑蔽人者，无处得相知。

周承未还重赠诗

石渠阒无人，子云今何在。顾望独怀忧，衔杯竟谁待。散雪逐吹寒，蓬姿浮霜采。甘泉无竹花，鹓雏欲还海。

酬

闻君立名义，我亦倦晨征。马在城上蹀，剑自腰中鸣。白日辽川暗，黄尘陇坻惊。愿君但衔酒，深知有素诚。

忆费昶诗

皎皎日将上，猎猎起微风。山没清波内，帆在浮云中。直趣珠星北，斜开碧海东。故人若思我，当念离根蓬。

酬闻人侍郎别诗三首 其一

怅然心不乐，万里何悠悠。凌朝憩枉渚，薄暮遵江洲。君住青门上，我发霸陵头。相思自有处，春风明月楼。

酬闻人侍郎别诗三首 其二

整棹北川湄，迥首望城邑。林疏风至少，山高云度急。共怀万里心，各作千行泣。欲见终无缘，思君空伫立。

酬闻人侍郎别诗三首 其三

举首川之折，离鸿四向飞。子怜三湘薛，我忆五陵薇。但使同嘉遁，何必共轻肥。思君美如玉，不觉泪沾衣。

赠鲍舂陵别诗

落叶思纷纷，蝉声犹可闻。水中千丈月，山上万重云。海鸿来倏去，林花合复分。所忧别离意，白露下沾裙。

别王谦诗

严光不逐世，流转任飞蓬。欲还天台岭，不狎甘泉宫。离歌玉弦绝，别酒金卮空。倘遗故人念，仆在东山东。

奉使庐陵诗

怅然不自怡，端忧坐漠漠。风急雁毛断，冰坚马蹄落。客子饥寒多，江上衣装薄。何当报恩罢，驱车还北郭。

迎柳吴兴道中诗

闭闭日西靡，客念已蹉跎。长风倒危叶，轻练网寒波。白云光彩丽，青松意气多。所言饱恩德，忘我北山萝。

至湘洲望南岳诗

重波沦且直，连山纠复纷。鸟飞不复见，风声犹可闻。胧胧树里月，飘飘水上云。长安远如此，无缘得报君。

咏怀诗二首 其一

仆本报恩人，走马救东秦。黄龙暗迢递，青泥寒苦辛。野战剑锋尽，攻城才智贫。唯馀一死在，留持赠主人。

咏怀诗二首 其二

元淑势位卑，长卿宦情寡。二顷且营田，三钱聊饮马。悬风白云上，挂月青山下。心中欲有言，未得忘言者。

和萧洗马子显古意诗六首 其一

贱妾思不堪，采桑渭城南。带减连枝绣，发乱凤凰篸。花舞依长簿，蛾飞爱绿潭。无由报君信，流涕向春蚕。

和萧洗马子显古意诗六首 其二

妾本倡家女，出入魏王宫。既得承雕辇，亦在更衣中。莲花衔青雀，宝粟钿金虫。犹言不得意，流涕忆辽东。

和萧洗马子显古意诗六首 其三

春草可揽结，妾心正断绝。绿鬓愁中改，红颜啼里灭。非独泪成珠，亦见珠成血。愿为飞鹊镜，翩翩照离别。

和萧洗马子显古意诗六首 其四

何处报君书，陇右五歧路。泪研兔枝墨，笔染鹅毛素。碧浮孟渚水，香下洞庭路。应归遂不归，芳春空掷度。

和萧洗马子显古意诗六首 其五

妾家横塘北，发艳小长干。花钗玉腕转，珠绳金络丸。羃历悬丹凤，逶迤摇白团。谁堪久见此，含恨不相看。

和萧洗马子显古意诗六首 其六

匈奴数欲尽，仆在玉门关。莲花穿剑锷，秋月掩刀环。春机思窈窕，夏鸟鸣绵蛮。中人坐相望，狂夫终未还。

闺怨诗

胡笳屡凄断，征蓬未肯还。妾坐江之介，君戍小长安。相去三千里，参商书信难。四时无人见，谁复重罗纨。

古意诗二首 其一

杂虏寇铜鍉，征役去三齐。扶山剪疏勒，傍海扫沈黎。剑光夜挥电，马汗昼成泥。何当见天子，画地取关西。

古意诗二首 其二

西都盛冠盖，九逵尘雾塞。中有恶少年，伎能专自得。玉鞭莲花剑，金苣流星勒。聊为路傍人，写鞚长楸北。

萍诗

可怜池里萍，葐蒀紫复青。工随浪开合，能逐水低平。微根无所缀，细叶讵须茎。飘荡终难测，流连如有情。

去妾赠前夫诗

弃妾在河桥，相思复相辽。凤凰簪落鬓，莲花带缓腰。肠从别处断，貌在泪中消。愿君忆畴昔，片言时见饶。

咏少年诗

董生唯巧笑，子都信美目。百万市一言，千金买相逐。不道参差菜，谁论窈窕淑。愿言捧绣被，来就越人宿。

咏雪诗

雪逐春风来，过集巫山野。澜漫虽可爱，悠扬讵堪把。问君何所思，昔日同心者。坐须风雪霁，相期洛城下。

春咏诗

春从何处来，拂水复惊梅。云障青琐闼，风吹承露台。美人隔千里，罗帏闭不开。无由得共语，空对相思杯。

共赋韵咏庭中桐诗

龙门有奇价，自言梧桐枝。华晖实掩映，细叶能披离。不降周王子，空待岁时移。严风忽交劲，遂使无人知。

咏柳诗

细柳生堂北，长风发雁门。秋霜常振叶，春露讵濡根。朝作离蝉宇，暮成宿鸟园。不为君所爱，摧折当何言。

主人池前鹤诗

本自乘轩者，为君阶下禽。摧藏多好貌，清唳有奇音。稻梁惠既重，华池遇亦深。怀恩未忍去，非无江海心。

咏宝剑诗

我有一宝剑，出自昆吾溪。照人如照水，切玉如切泥。锷边霜凛凛，匣上风凄凄。寄语张公子，何当来见携。

咏灯诗

昔在凤凰阙，七采莲花茎。陆离看宝帐，烂熳照文屏。檐艳烟光转，氛氲雾里轻。能方三五夜，桂树月中生。

别夏侯故章诗

白马黄金羁，青骊紫丝鞚。新知关山别，故人河梁送。置此一函书，为余达云梦。

梅花诗

梅性本轻荡，世人相陵贱。故作负霜花，欲使绮罗见。但愿深相知，千摧非所恋。

征客诗

公卿来怅别，葭声在狭斜。玉樽浮云盖，朱轮流水车。鞚中悬明月，剑杪照莲花。

杂绝句诗四首 其一

昼蝉已伤念，夜露复沾衣。昔别曾何道，今夕萤火飞。

杂绝句诗四首 其二

锦腰连枝滴，绣领合欢斜。梦中难言见，终成乱眼花。

杂绝句诗四首 其三

蜘蛛檐下挂，络纬井边啼。何曾得见子，照镜窗东西。

杂绝句诗四首 其四

泣听离夕歌，悲衔别时酒。自从今日去，当复相思否。

山中杂诗三首 其一

山际见来烟，竹中窥落日。鸟向檐上飞，云从窗里出。

山中杂诗三首 其二

绿竹可充食，女萝可代裙。山中自有宅，桂树笼青云。

山中杂诗三首 其三

具区穷地险，嵇山万里馀。奈何梁隐士，一去无还书。

咏云诗二首 其一

飘飘上碧虚，蔼蔼隐青林。氛氲如有意，萦郁讵无心。

咏云诗二首 其二

白云苍梧来，过拂章花台。逢河散复卷，经风合且开。

咏慈姥矶石上松诗

根为石所蟠，枝为风所碎。赖我有贞心，终凌细草辈。

送吕外兵诗

白云浮海际，明月落河滨。送君长太息，徒使泪沾巾。

伤友诗

可怜桂树枝，怀芳君不知。摧折寒山里，遂死无人窥。

歌

玉山之津兮已濡，幽兰之草兮亦舒。又闻珩璧之独照，不见掌上之明珠。

小垂手

舞女出西秦，蹑影舞阳春。且复小垂手，广袖拂红尘。折腰应两袖，顿足转双巾。蛾眉与曼脸，见此空愁人。

重赠临蒸郭某诗

英英者桂，结景嵩华。润以碧沼，萦以紫霞。葐蒀其气，晻映其华。终朝顾止，载挹载嗟。英英者桂，亦好其音。爰凋爰剖，为此瑟琴。缀以清玉，镂以白金。终朝顾止，悠悠我心。蔽茀小草，亦呈其节。华不堪献，条不堪结。娈彼芳辉，怜此冥灭。终朝顾止，心焉如咽。

和柳恽毗山亭诗

平湖旷复远，高树峻而危。

诗

秋风泷白水，雁足印黄沙。

剑骑诗

剑是两蛟龙。

战城南

蹀躞青骊马，往战城南畿。五历鱼丽阵，三入九重围。名慑武安将，血污秦王衣。为君意气重，无功终不归。

战城南

前有浊樽酒，忧思乱纷纷。小来重意气，学剑不学文。忽值胡关静，匈奴遂两分。天山已半出，龙城无片云。汉世平如此，何用李将军。

战城南

陌上何喧喧，匈奴围塞垣。黑云藏赵树，黄尘埋陇垠。天子羽书劳，将军在玉门。

雉子班

可怜雉子班，群飞集野甸。文章始陆离，意气已惊狷。幽并游侠子，直心亦如箭。生死报君恩，谁能孤恩眄。

梅花落

终冬十二月，寒风西北吹。独有梅花落，飘荡不依枝。流连逐霜彩，散漫下冰澌。何当与春日，共映芙蓉池。

有所思

薄暮有所思，终持泪煎骨。春风惊我心，秋露伤君发。

行路难五首 其一

洞庭水上一株桐，经霜触浪困严风。昔时抽心曜白日，今旦卧死黄沙中。洛阳名工见咨嗟，一剪一刻作琵琶。白璧规心学明月，珊瑚映面作风花。帝王见赏不见忘，提携把握登建章。掩抑摧藏张女弹，殷勤促柱楚明光。年年月月对君子，遥遥夜夜宿未央。未央彩女弃鸣篪，争先拂拭生光仪。茱萸锦衣玉作匣，安念昔日枯树枝。不学衡山南岭桂，至今千载犹未知。

行路难五首 其三

君不见西陵田。从横十字成陌阡。君不见东郊道。荒凉芜没起寒烟。尽是昔日帝王处。歌姬舞女达天曙。今日翩妍少年子。不知华盛落前去。吐心吐气许他人。今旦回惑生犹豫。山中桂树自有枝。心中方寸自相知。何言岁月忽若驰。君之情意与我离。还君玳瑁金雀钗。不忍见此使心危。

行路难五首 其五

君不见上林苑中客。冰罗雾縠象牙席。尽是得意忘言者。探肠见胆无所惜。白酒甜盐甘如乳。绿觞皎镜华如碧。少年持名不肯尝。安知白驹应过隙。博山炉中百和香。郁金苏合及都梁。逶迤好气佳容貌。经过青琐历紫房。已入中山冯后帐。复上皇帝班姬床。班姬失宠颜不开。奉帚供养长信台。日暮耿耿不能寐。秋风切切四面来。玉阶行路生细草。金炉香炭变成灰。得意失意须臾顷。非君方寸逆所裁。

雉朝飞操

二月雉朝飞，横行傍垄归。斜看水外翟，侧听岭南翚。躞蹀恒欲战，耿耿恃强威。当令君见赏，何辞碎锦衣。

南庄马秋玉别业

幽深林馆枕江浔，门外春围万柳阴。伯仲风流花萼集，宾朋游赏月泉吟。连床旧雨今谁听，满阁凉云供我寻。最是滩声易惆怅，泠泠犹是写瑶琴。

陆宣公墓枯柏重青诗以纪事

宣公辅政称名臣，谏诤下惮批逆鳞。兴元戡难勤赞助，转危而安此一人。乾坤几劫沧桑改，齐女门东古坟在。松楸羊虎已销亡，枯柏杈丫数百载。圣代深嘉内相贞，敕修祠墓特褒旌。精灵耿耿不泯灭，香叶勃郁看重生。公能上不负天子，八利六失标青史。卓哉高节何嶙峋，正气贞操长不死。昔闻柏树化桐王宴宅，又闻柏树倔起汉帝陵。何如陆公墓上枯柏复蕃翳，雷霆辊战蛟龙腾。柏兮千载耐岁寒，乃是公之忠义肝。柏兮铁干挺劲直，乃是公之贬死骨。赵裴遗臭公芬芳，小人枉自倾忠良。公之丹心炳日月，岂以柏之荣瘁为低昂。物同人重物亦尊，诸葛庙前柏尚存。他年瞻拜定相识，百丈参天看黛色。

古镜篇

盈盈一片秋空月，云雾朦胧半边缺。五色双龙背上蟠，铭镌大业何曾灭。阿𡡉当日幸迷楼，如花嫱嫔居上头。琼户晨开金缕锁，珠帘齐上珊瑚钩。明星荧荧宝奁启，竞斗新妆明镜里。涂黄那数汉宫娇，写翠休夸赵女美。扫天红粉逞妖娆，岂识春风梦易消。故国芳魂归未得，玉钩斜上长蓬蒿。绮罗灰劫经千古，皓齿明眸何处所。微物何为未化尘，一朝耕出雷塘土。曾悬媚子照婵娟，雨散云收一惘然。陈宫难问乐昌事，蜀物犹存乾德年。好事传观勤拂拭，繁华瞥眼空相忆。祇合深宫艳质藏，岂期蔀屋农人得。古训由来戒色荒，骄奢淫佚致倾亡。当时若以古为镜，何至杨花委路旁。

同柳吴兴乌亭集送柳舍人诗

河阳一怅望，南浦送将归。云山离晻暧，花雾共依霏。流连百舌哢，下上阳禽飞。桂舟无淹枻，玉轸有离徽。愿君嗣兰杜，时采东皋薇。

发湘州赠亲故别诗三首 其一

相送出江浔，泪下沾衣襟。何用叙离别，临歧赠好音。敬通才如此，君山学复深。明哲遂无赏，文花空见沈。古来非一日，无事更劳心。

发湘州赠亲故别诗三首 其二

云生晓霭霭，花落夜霏霏。问余何意别，答言倦游归。徒劳易水布，空负洛阳衣。怀金无人别，抱玉遂成非。安得久留滞，商山饶白薇。

初至寿春作诗

桓谭不卖交，冯子任纡直。浮溺逐波影，飘扬恣风力。北州少知旧，南阳寡相识。中驾每倾轮，当骞复摧翼。望美无津梁，私自怜何极。

登寿阳八公山诗

远涧自倾曲，石溆复戋戋。含珠岸恒翠，怀玉浪多圆。疏峰时吐月，密树不开天。瑶绳尽玄秘，金检上奇篇。是有琴高者，陵波去水仙。

寿阳还与亲故别诗

故人来送别，帐酒临行阡。露繁秋色慢，气怆蟪声煎。雁渡章华国，叶乱洞庭天。复有向隅泪，中肠皆涕涟。但愿千丈松，结景云之峰。山高日华早，枝多风彩重。我还爱芳杜，群住揖骊龙。

胡无人行

剑头利如芒，恒持照眼光。铁骑追骁虏，金羁讨黠羌。高秋八九月，胡地早风霜。男儿不惜死，破胆与君尝。

行路难

洞庭水上一株桐，经霜触浪困严风。昔时抽心耀白日，今旦卧死黄沙中。洛阳名工见咨嗟，一翦一刻作琵琶。白璧规心学明月，珊瑚映面作风花。帝王见赏不见忘，提携把握登建章。掩抑摧藏张女弹，殷勤促柱楚明光。年年月月对君子，遥遥夜夜宿未央。未央采女弃鸣篪，争先拂拭生光仪。茱萸锦衣玉作匣，安念昔日枯树枝。不学衡山南岭桂，至今千年犹未知。

咏雪

微风摇庭树，细雪下帘隙。萦空如雾转，凝阶似花积。不见杨柳春，徒见桂枝白。零泪无人道，相思空何益。

行路难·青琐门外安石榴

青琐门外安石榴，连枝接叶夹御沟。金墉城西合欢树，垂条照彩拂凤楼。游侠少年游上路，倾心颠倒相恋慕。摩顶至足买片言，开胸沥胆取一顾。自言家在赵邯郸，翩翩舌杪复剑端。青骊白驳的卢马，金羁绿控紫丝鞶。躞蹀横行不止进，夜夜汗血至长安。长安城中诸贵臣，争贵儒者席上珍。复闻梁王好学问，轻弃剑客如埃尘。吾丘寿王始得意，司马相如适被申。大才大辩尚如此，何况我辈轻薄人。

入关

羽檄起边庭，烽火乱如萤。是时张博望，夜赴交河城。马头要落日，剑尾掣流星。君恩未得报，何论身命倾。

城上乌

呜呜城上乌，翩翩尾毕逋。凡生八九子，夜夜啼相呼。质微知虑少，体贱毛衣粗。陛下三万岁，臣至执金吾。

从军行

男儿亦可怜，立功在北边。陈头横却月，马腹带连钱。怀戈发陇坻，乘冻至辽川。微诚君不爱，终自直如弦。

渡易水

杂虏客来齐，时作在角抵。扬鞭渡易水，直至龙城西。日昏笳乱动，天曙马争嘶。不能通瀚海，无面见三齐。

结客少年场

结客少年归，翩翩骏马肥。报恩杀人竟，贤君赐锦衣。握兰登建礼，拖玉入舍晖。顾看草玄者，功名终自微。

妾安所居

贱妾先有宠，蛾眉进不迟。一从西北丽，无复城南期。何因暂艳逸，岂为乏妍姿。徒有黄昏望，宁遇青楼时。惟惜应门掩，方馀永巷悲。匡床终不共，何由横自私。

送归曲

送子独南归，揽衣空闵默。关山昼欲暗，河冰夜向塞。燕至他人乡，雁云还谁国。寄子两行书，分明达济北。

夹树

桂树夹长陂，复值清风吹。氛氲揉芳叶，连绵交密枝。能迎春露点，不逐秋风移。愿君长惠爱，当使岁寒知。

城上麻

麻生满城头，麻叶落城沟。麻茎左右披，沟水东西流。少年感恩命，奉剑事西周。但令直心尽，何用返封侯。

拟古四首 其一 陌上桑

袅袅陌上桑，荫陌复垂塘。长条映白日，细叶隐鹂黄。蚕饥妾复思，拭泪且提筐。故人宁知此，离恨煎人肠。

拟古四首 其二 秦王卷衣

咸阳春草芳，秦帝卷衣裳。玉检茱萸匣，金泥苏合香。初芳薰复帐，馀辉耀玉床。当须晏朝罢，持此赠华阳。

拟古四首 其三 采莲曲

锦带杂花钿，罗衣垂绿川。问子今何去，出采江南莲。辽西三千里，欲寄无因缘。愿君早旋返，及此荷花鲜。

拟古四首 其四 携手曲

艳裔阳之春，携手清洛滨。鸡鸣上林苑，薄暮小平津。长裾藻白日，广袖带芳尘。故交一如此，新知讵忆人。

采莲曲

江风当夏清，桂楫逐流萦。初疑京兆剑，复似汉冠名。荷香带风远，莲影向根生。叶卷珠难溜，花舒红易倾。日暮凫舟满，归来度锦城。

三妇艳诗

大妇弦初切，中妇管方吹。小妇多姿态，含笑逼清卮。佳人勿馀及，殷勤妾自知。

大垂手

垂手忽迢迢，飞燕掌中娇。罗衫恣风引，轻带任情摇。讵心长沙地，促舞不回腰。

雍台

雍台十二楼，楼楼郁相望。陇西飞狐口，白日尽无光。

楚妃曲

春妆约春黛，如月复如蛾。玉钗照绣领，金薄厕红罗。

白浮鸠

琅琊白浮鸠，紫翳飘陌头。食饮东莞野，栖宿越王楼。

阳春歌

紫苔初泛水，连绵浮且没。若欲歌阳春，先歌青楼月。

别鹤

别鹤寻故侣，联翩辽海间。单栖孟津水，惊唳陇头山。

渌水曲

香暧金堤满，湛淡春塘溢。已送行台花，复倒高楼日。

绿竹

婵娟鄣绮殿，绕弱拂春漪。何当逢采拾，为君笙与篪。

王侍中夜集诗

抽兰开石路，剪竹制山扉。文沦见绿水，参差隐翠微。西山采药至，东都谢病归。纺毛织野服，缝芰作山衣。欲知三青鸟，檐上素云飞。

登钟山燕集望西静坛诗

客思何以缓，春郊满初律。高车陆离至，骏骑差池出。宝椀汎莲花，珍杯食竹实。才胜商山四，文高竹林七。复望子乔坛，金绳蕴绿帙。风云生屋宇，芝映被仙室。方随凤凰去，悠然驾白日。

与柳恽相赠答诗六首 其一

黄鹂飞上苑，绿芷出汀洲。日映昆明水，春生鳷鹊楼。飘飏白花舞，澜漫紫萍流。书织回文锦，无因寄陇头。思君甚琼树，不见方离忧。

与柳恽相赠答诗六首 其二

鸣鞭适大阿，联翩渡漳河。燕姬及赵女，挟瑟夜经过。纤腰曳广袖，半额画长蛾。客本倦游者，箕帚在江沱。故人不可弃，新知空复何。

与柳恽相赠答诗六首 其三

离居苦无乐，回慕心凄凄。要途访赵使，闻君仕执圭。杜蘅色已发，菖蒲叶未齐。幂历蚕饵茧，差池燕吐泥。愿逐东风去，飘荡至辽西。

与柳恽相赠答诗六首 其四

白日隐城楼，劲风扫寒木。离㭊隔东西，执手异凉燠。相思咽不言，洞房清且肃。岁去甚流烟，年来如转轴。别鹤千里飞，孤雌夜未宿。

与柳恽相赠答诗六首 其五

閒房肃已静，落月有馀辉。寒虫隐壁思，秋蛾绕烛飞。绝云断更合，离禽去复归。佳人今何在，迢递江之沂。一为别鹤弄，千里泪沾衣。

与柳恽相赠答诗六首 其六

秋云静晚天，寒夜方绵绵。闻君吹急管，相思杂采莲。别离未几日，高月三成弦。蹀叠黄河浪，嘶喝陇头蝉。寄君蘼芜叶，插着丛台边。

赠柳真阳诗

王孙清且贵，筑室芙蓉池。罗生君子树，杂种女贞枝。南窗帖云母，北户映琉璃。衔书辘轳凤，坐水玉盘螭。朝衣茱萸锦，夜覆葡萄卮。联翩骖赤兔，窈窕驾青骊。龙泉甚鸣利，如何独不知。

赠任黄门诗二首 其一

相如体英彦，左右生容晖。已纡汉帝组，复解梁王衣。经过云母扇，出入千门扉。连洲茂芳杜，长山郁翠微。欲言终未敢，徒然独依依。

赠任黄门诗二首 其二

纷吾少驰骋，自来乏名德。白玉镂衢鞍，黄金玛瑙勒。射雕灵丘下，驱马雁门北。殷勤尽日华，留连穷景黑。岁暮竟无成，快来坐默默。

酬萧新浦王洗马诗二首 其一

始可结交者，文酒满金壶。围棋帝台局，系马秦王蒲。长剑皆玉具，短笛悉银涂。送归日愁满，留客袂纷吾。今成桓山上，秋风星散乌。

酬萧新浦王洗马诗二首 其二

思君出江湄，慷慨临长薄。独对东风酒，谁举指南酌。崇兰白带飞，青鵁紫缨络。一年流泪同，万里相思各。胡为舍旃去，故人在宛洛。

答萧新浦诗

仆本二陵徒，英豪多人要。角氐良家儿，期门恶年少。身纡丈二组，手擎尺一诏。问子行何去，高帆舣江干。今夜杯酒别，明朝江水边。莓莓看细雨，漠漠视浓烟。飒洒八铜箭，低昂五会船。欲知故人者，江南共采莲。悒然心不乐，跨马出城壕。观涛看白鹭，望草见青袍。青袍行中把，蔽草覆平野。公子不垂堂，纷纷故交者。肘悬辟邪印，屋曜鸳鸯瓦。翩翩流水车，萧萧曳练马。是时君别我，青莎没马蹄。连连文蚕茧，鹥鹥伺朝鸡。今日予怀友，积恨满东西。

酬周参军诗

日暮忧人起，倚户怅无欢。水传洞庭远，风送雁门寒。江南霜雪重，相如衣服单。沈云隐乔树，细雨灭层峦。且当对樽酒，朱弦永夜弹。

赠杜容成诗

一燕海上来，一燕高堂息。一朝相逢遇，依然旧相识。问余来何迟，山川几纡直。答言海路长，风驶飞无力。昔别缝罗衣，春风初入帏。今来夏欲晚，桑扈薄树飞。

赠朱从事诗

我行欲何之，千里寻胶漆。长葭历渚生，疏蒲缘岸出。袅袅能随风，离离堪度日。客思已飘荡，相思复非一。未得幸殷勤，先作数行泣。

赠摇

星汉正参差，佳人不在斯。宿昔暂乖阻，何异远分离。露染蘼芜叶，日照芄兰枝。风光已飘薄，云采复逶迤。功梦无人觉，默默心自知。

赠王桂阳别诗三首 其一

昔闻杨伯起，拖金振清风。高华积海外，名实满山东。自有五都相，非无四世公。临窗惊白日，倚匣曳轻虹。愿持鹪鹩羽，岁暮依梧桐。

赠王桂阳别诗三首 其二

客子惨无欢，送别江之干。白云方渺渺，黄鸟尚关关。纠纷巫山石，合沓洞庭澜。行衣侵晓露，征舠犯夜湍。无因停合浦，见此去珠还。

赠王桂阳别诗三首 其三

树响浃山来，猿声绕岫急。旅帆风飘扬，行巾露沾湿。深浪暗蒹葭，浓云没城邑。不见别离人，独有相思泣。

酬别诗

故人杯酒别，天清明月亮。露下寒葭中，风起秋江上。衣染潺湲泣，棹犯参差浪。匕首直千金，七宝雕华装。生离何用表，赖此持相饷。

