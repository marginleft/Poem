name : 王俭
introduce : （452—489）南朝齐琅邪临沂人，字仲宝。王僧绰子。生而父遇害，袭爵豫宁侯。宋明帝时，选尚阳羡公主，拜驸马都尉，历官秘书丞。后从萧道成(齐高帝)，迁右仆射，领吏部。入齐，封南昌县公。礼仪诏策，皆出俭手。齐武帝永明年间，领丹阳尹、国子祭酒。于宅中开学士馆，以四部书充其家藏。官至中书监。俭精研《三礼》，有《元徽四部书目》、《古今丧服集记》，并依《七略》作《七志》。卒谥文宪。明人辑有《王文宪集》。
link : https://so.gushiwen.org/authors/authorvsw_f0502a484d08A1.aspx

春日家园诗

徙倚未云暮，阳光忽已收。羲和远停晷，壮士岂淹留。冉冉老将至，功名竟不修。稷契匡虞夏，伊吕翼商周。抚躬谢先哲，解绂归山丘。

春诗二首 其一

兰生已匝苑，萍开欲半池。轻风摇杂花，细雨乱丛枝。

春诗二首 其二

风光承露照，雾色点兰晖。青荑结翠藻，黄鸟弄春飞。

春夕诗

露华方照岁，云彩复经春。虚闺稍叠草，幽帐日凝尘。

后园饯从兄豫章诗

兹夕竟何夕，念别开曾轩。光风转兰蕙，流月泛虚园。

齐白纻辞

阳春白日风花香。趋步明月舞瑶裳。声发金石媚笙簧。罗袿徐转红袖扬。清歌流响绕凤梁。如矜若思凝且翔。转盻流精艳辉光。将流将引雁双行。欢来何晚意何长。明君驭世永歌昌。

侍太子九日宴玄圃诗

明明储后，冲默其量。徘徊礼乐，优游风尚。微言外融，几神内王。就日齐晖，仪云等望。本茂条荣，源澄流洁。汉称间平，周云鲁卫。咨我藩华，方轶前轨。秋日在房，鸿雁来翔。寥寥清景，霭霭微霜。草木摇落，幽兰独芳。眷言淄苑，尚想濠梁。既畅旨酒，亦饱徽猷。有来斯悦，无远不柔。

侍皇太子释奠宴诗

礼惟国干，义实民端。身由业澡，世以教安。金镕乃器，水术伊澜。渐芳则馥，履冰固寒。瞽宗务时，頖宫善诱。咨此含生，跻彼仁寿。淳移雅缺，历兹永久。游艺莫师，独学谁友。三兆戒辰，八鸾警旦。风动蒿宫，云栖参馆。礼迈仁周，乐超英汉。神保爰格，祝史斯赞。郁鬯既终，德馨是与。降冕上痒，升宴东序。槐宰金贞，藩维玉誉。时彦莘莘，国胄楚楚。

高德宣烈乐

悠悠草昧，穆穆经纶。乃文乃武，乃圣乃神。动龛危乱，静比斯民。诞应休命，奄有八夤。握机肇运，光启禹服。义满天渊，礼昭地轴。泽靡不怀，威无不肃。戎夷竭欢，象来致福。偃风裁化，暅日敷祥。信星含曜，秬草流芳。七庙观德，六乐宣章。惟先惟敬，是飨是将。

穆德凯容乐

太姒嫔周，途山俪禹。我后嗣徽，重规叠矩。肃肃閟宫，翔翔云舞。有飨德馨，无绝终古。

明德凯容乐

多难固业，殷忧启圣。帝宗缵武，维时执竞。起柳献祥，百堵兴咏。义虽祀夏，功符受命。远无不怀，迩无不肃。其仪济济，其容穆穆。赫矣群临，昭哉嗣服。允王惟后，膺此多福。礼以昭事，乐以感灵。八簋陈室，六舞充庭。观德在庙，象德在形。四海来祭，万国咸宁。

