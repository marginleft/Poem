name : 徐谦
introduce : 《全唐诗》收《短歌二首》，列为世次爵里无考作者。按徐谦为北周时人，见《乐府诗集》卷三〇。《全唐诗》误作唐人收入。
link : https://so.gushiwen.org/authors/authorvsw_7b99ad430ce3A1.aspx

短歌二首 其二

意气青云里，爽朗烟霞外。不羡一囊钱，唯重心襟会。

遥夕

雨霁月弥静，无人共遥夕。乱蛩风露寒，虚堂入秋色。

古松歌

我醉梦骑苍虬飞，飞云如盖随翠旂。鳞鬣怒张寒凛肌，绿雪片片沾我衣。乍闻谡谡天风急，俄见茫茫海潮立。白虎瘖口荒谷奔，青兕摄魂深隧泣。松下乍醒错愕久，突兀眼前势犹走。乃悟神物百灵守，孕胚元气天未剖。此老神完人罕知，空山与我同支离。

重过时帆先生诗龛

诗龛我三至，相逢始辛未。乍见索诗读，许我玉堂吏。草草功名马耳风，怜才谁与古人同。再到诗龛唁公子，摩诘已去蓝田空。龛中一瓣香，韦柳储孟王。中坐柴桑叟，诗境森清苍。潭上落花流水逝，泉台又洒西河泪。斜日松阴满旧龛，几人门下哭羊昙。

浪淘沙 风夕怀茜玉

十万射潮弓。竟夕汹汹。寒风挟雨入帘栊。为底恼人声阵阵，铁马丁东。极目望长空。月影朦胧。残灯无焰短擎红。争奈夜寒人不寐，樽酒谁同。

浣溪沙 有感

薄酒当茶复一中。酒醒恰听五更钟。此时情境与谁同。愁似海风吹不断，心如江月照还空。无情天地有情侬。

自度腔

山望高，水望低。人间何处不岖崎。庄周论物齐。我往东，你往西。人心何事不差池。杨朱泣路歧。

水调歌头 海行

帐饮达明发，晓月送行舟。海天极目寥廓，泛宅脱羁囚。白浪澜翻如雪，万里乘风一瞥，去住任波流。清夜更闻乐，起舞未应休。往来客，今古恨，为谁留。不须回首，人生禁得几番愁。痛惜山河破碎，积我胸中孤愤，誓与补金瓯。寂寞凭栏处，何自遣离忧。

望江南 鸟语

云乍起，烟海碧微茫。人倚栏杆春未老，一株银橘满山香。鸟语弄笙簧。声百啭，无复协宫商。争似野花饶野趣，好将新意谱新腔。投老惯蛮荒。

蝶恋花

柔肠宛转情如许。咫尺天涯，一倍含辛苦。空阶玉立可怜生，凝眸幽怨浑如诉。早托微波达诚素。渺渺余怀，青鸟难传语。丁宁记取月生明，枕边暗泣销魂处。

蝶恋花 其二

浇风晚近谁唐许。作茧残身，春蚕徒自苦。思量惟可与言情，寸衷未敢从头诉。真诚一点为原素。之死靡他，天日非虚语。此生形影愿无违，襟裾永及君同处。

蝶恋花 其三

密意浓情深几许。好事多磨，回忆倍辛苦。人间惟愿月常圆，闲愁幽怨何须诉。蛮笺未足传心素。漫道多情，都是销魂语。银缸拨尽未成眠，应怜汗湿香襦处。

