name : 张率
introduce : （475—527）南朝梁吴郡吴人，字士简。张瑰子。能诗文。年十二，日作诗或赋一篇，至年十六，积二千余首。齐明帝建武三年，举秀才，除太子舍人。为沈约所称，与任昉友善。梁武帝天监初，为司徒谢朏掾，直文德待诏省。奉命抄乙部书，撰古妇人事送后宫。作《待诏赋》奏之，甚见称赏。迁秘书丞，后入寿光省，修丙丁部书抄。累官黄门侍郎，新安太守。有《文衡》等，皆佚。
link : https://so.gushiwen.org/authors/authorvsw_d6bc75279f29A1.aspx

答周检校

衡茅晚计卜溪南，水石幽奇得纵探。诗社往还青玉案，仙经借送紫泥函。渔村过雨行秋霁，龙洞开云坐晚岚。种橘垂成嗟已老，烦君多致洞庭柑。

钱塘怀古

南渡诸陵玉柙灰，钱塘孤塔是幽台。石麟久向云根没，金雁何曾海上回。掘汉赤眉因世乱，宾周白马自天来。沛中王气非陵寝，徒使遗民过客哀。

兵后次衢州

高壁深池表里宽，危楼飞阁水云寒。三年血战曾漂杵，两将身降惜盖棺。桑土尽如东郡赋，橘林犹带洞庭酸。群雄政似柯山弈，闲与樵夫缩手看。

乙巳元日

四门击柝罢寒更，淮水淮山欲曙城。柏子添香延宿火，梅花吹角送春声。大星宾日光芒定，残雪兼霜物候明。故国亲朋俱献岁，异乡鱼鸟独关情。

远期

远期终不归，节物坐将变。白露怆单衣，秋风息团扇。谁能久别离，他乡且异县。浮云蔽重山，相望何时见。寄言远期者，空闺泪如霰。

对酒

对酒诚可乐，此酒复芳醇。如华良可贵，似乳更堪珍。何当留上客，为寄掌中人。金樽清复满，玉椀亟来亲。谁能共迟暮，对酒惜芳辰。君歌尚未罢，却坐避梁尘。

日出东南隅行

朝日照屋梁，夕月悬洞房。专遽自称艳，独□伊览光。虽资自然色，谁能弃薄妆。施着见朱粉，点画示赪黄。含贝开丹吻，如羽发清阳。金碧既簪珥，绮縠复衣堂。方领备虫彩，曲裙杂鸳鸯。手操独茧绪，唇凝脂燥黄。

相逢行

相逢夕阴街，独趋尚冠里。高门既如一，甲第复相似。凭轼日欲昏，何处访公子。公子之所在，所在良易知。青楼出上路，渐台临曲池。堂上抚流徽，雷樽朝夕施。橘柚芬华实，朱火燎金枝。兄弟两三人，冠佩纷陆离。朝从禁中出，车骑并驱驰。金鞍马脑勒，聚观路傍儿。入门一顾望，凫鹄有雄雌。雄雌各数千，相鸣戏羽仪。并在东西立，群次何离离。大妇刺方领，中妇抱婴儿。小妇尚娇稚，端坐吹参差。丈夫无遽起，神凤且来仪。

走马引

良马龙为友，玉珂金作羁。驰骛宛与洛，半骤复半驰。倏忽而千里，光景不及移。九方惜未见，薛公宁所知。敛辔且归去，吾畏路傍儿。

沧海雀

大雀与黄口，来自沧海区。清晨啄原粒，日夕依野株。虽忧鸷鸟击，长怀沸鼎虞。况复随时起，翻飞不可拘。寄言挟弹子，莫贱隋侯珠。

楚王吟

章台迎夏日，梦远感春条。风生竹籁响，云垂草绿饶。相看重束素，唯欣争细腰。不惜同从理，但使一闻韶。

清凉

登台待初景，帐殿蔼馀晨。罗帐夕风济，清气尚波人。长簟凉可仰，平莞温未亲。幸愿同枕席，为君横自陈。

玄云

坏阵压峨垄，遮窗暗思扉。映日斜生海，跨树似鹏飞。梦山妾已去，落靥何由归。

白纻歌九首 其一

歌儿流唱声欲清。舞女趁节体自轻。歌舞并妙会人情。依弦度曲婉盈盈。扬蛾为态谁目成。

白纻歌九首 其二

妙声屡唱轻体飞。流津染面散芳菲。俱动齐息不相违。令彼嘉客澹忘归。时久玩夜明星稀。

白纻歌九首 其三

日暮搴门望所思。风吹庭树月入帷。凉阴既满草虫悲。谁能离别长夜时。流叹不寝泪如丝。与君之别终何知。

白纻歌九首 其四

秋风鸣条露垂叶。空闺光尽坐愁妾。独向长夜泪承睫。山高水深路难涉。望君光景何时接。

白纻歌九首 其五

遥夜方远时既寒。秋风萧瑟白露团。佳期不待岁欲阑。念此迟暮独无欢。鸣弦流管增长叹。

白纻歌九首 其六

夜寒湛湛夜未央。华灯空烂月悬光。从风衣起发芬香。为君起舞幸不忘。

白纻歌九首 其七

列坐华筵纷羽爵。清曲未终月将落。歌舞及时酒常酌。无令朝露坐销铄。

白纻歌九首 其八

愁来夜迟犹叹息。抚枕思君终反仄。金翠钗环稍不饰。雾縠流黄不能织。但坐空闺思何极。欲以短书寄飞翼。

白纻歌九首 其九

遥夜忘寐起长叹。但望云中双飞翰。明月入牖风吹幔。终夜悠悠坐申旦。谁能知我心中乱。终然有怀岁方晏。

咏霜诗

驷见视乾度，钟鸣测地机。秋冬交代序，申霜白绥绥。原野生暮霭，阶墀散夕霏。徘徊总严气，怅望沦清辉。平台寒月色，池水怆风威。凝阴同徂夜，遰雁独归飞。萦丛乱芜绝，繁林纷已稀。贞松非受令，芳草徒具腓。

太庙齐夜诗

洁斋谢纷华，寂寥清庙静。肃襟视牲盛，端服侍严省。

咏跃鱼应诏诗

戢鳞隐繁藻，颁首承渌漪。何用游溟澥，且跃天渊池。

梁雅乐歌五首 其一 应王受图曲

应王受图，荷天革命。乐曰功成，礼云治定。恩弘庇臣，念昭率性。乃眷三才，以宣八政。愧无则哲，临渊自镜。或戒面从，永隆福庆。

梁雅乐歌五首 其二 臣道曲

孝义相化，礼让为风。当官无媚，嗣民必公。谦谦君子，謇謇匪躬。谅而不讦，和而不同。诫之诫之，去骄思冲。弘兹大雅，是曰至忠。

梁雅乐歌五首 其三 积恶篇

积恶在人，犹酖处腹。酖成形亡，恶积身覆。殷辛再离，温舒五族。责必及嗣，财岂润屋。斯川既往，逝命不复。镜兹馀殃，幸修多福。

梁雅乐歌五首 其四 积善篇

惟德是辅，皇天无亲。抱狱归舜，舍财去邠。豚鱼怀信，行苇留仁。先世有作，馀庆方因。鸣玉承家，锡圭于民。连城非重，积善为珍。

梁雅乐歌五首 其五 宴酒篇

记称成礼，诗咏饱德。卜昼有典，厌夜不忒。彝酒作民，乐饮亏则。腐腹遗丧，濡首亡国。哲彼六马，去兹三惑。占言孔昭，以求温克。

短歌行

君子有酒，小人鼓缶。乃布长筵，式宴亲友。盛壮不留，容华易朽。如彼槁叶，有似过牖。往日莫淹，来期无久。秋风悴林，寒蝉鸣柳。悲自别深，欢田会厚。岂云不乐，与子同寿。我酒既盈，我肴伊阜。短歌是唱，孰知身后。

长相思二首 其一

长相思。久离别。美人之远如雨绝。独延伫。心中结。望云云去远。望鸟鸟飞灭。空望终若斯。珠泪不能雪。

长相思二首 其二

长相思。久别离。所思何在若天垂。郁陶相望不得知。玉阶月夕映。罗帏风夜吹。长思不能寝。坐望天河移。

