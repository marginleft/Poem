name : 江洪
introduce : 南朝梁济阳人。初为齐太学生。竟陵王萧子良开西邸，招文学，洪以善辞藻从游。曾与丘令楷击钵立韵，响绝诗成，皆可观览。后为建阳令，坐事死。
link : https://so.gushiwen.org/authors/authorvsw_34c39be76463A1.aspx

采菱曲二首 其一

风生绿叶聚，波动紫茎开。含花复含实，正待佳人来。

采菱曲二首 其二

白日有清风，轻云杂高树。忽然当此时，采菱复相遇。

渌水曲二首 其一

潺湲复皎洁，轻鲜自可悦。横使有情禽，照影遂孤绝。

渌水曲二首 其二

尘容不忍饰，临池思客归。谁能别渌水，全取浣罗衣。

秋风曲三首 其一

先拂连云台，罢入迎风殿。已折池中荷，复驱檐里燕。

秋风曲三首 其二

孀妇悲四时，况在秋闺内。凄叶留晚蝉，虚庭吐寒菜。

秋风曲三首 其三

北牖风摧树，南篱寒蛩吟。庭中无限月，思妇夜鸣砧。

胡笳曲二首 其一

藏器欲邀时，年来不相让。红颜征戍儿，白首边城将。

胡笳曲二首 其二

落日惨无光，临河独饮马。飋𩗗夕风高，联翩飞雁下。

咏歌姬诗

宝镊间珠花，分明靓妆点。薄鬓约微黄，轻红澹铅脸。发言芳已驰，复加兰蕙染。浮声易伤叹，沈唱安而险。孤转忽徘徊，双蛾乍舒敛。不持全示人，半用轻纱掩。

咏舞女诗

腰纤蔑楚媛，体轻非赵姬。映襟阗宝粟，缘肘挂珠丝。发袖已成态，动足复含姿。斜睛若不眄，娇转复迟疑。何惭云鹤起，讵减凤惊时。

和新浦侯斋前竹诗

本生出高岭，移赏入庭蹊。檀栾拂桂橑，蓊葱傍朱闺。夜条风析析，晓叶露凄凄。箨紫春莺思，筠绿寒蛩啼。不惜凌云茂，遂听群雀栖。愿抽一茎实，试看翔凤来。

和新浦侯咏鹤诗

闲园有孤鹤，摧藏信可怜。宁望春皋下，刷羽玩花钿。何时秋海上，照影弄长川。晓鸣动遥怨，夕唳感孀眠。哀咽芳林右，悯默华池边。犹冀凌云志，万里共翩翩。

为傅建康咏红笺诗

杂彩何足奇，惟红偏作可。灼烁类蕖开，轻明似霞破。镂质卷芳脂，裁花承百和。且传别离心，复是相思里。不值情牵人，岂识风流座。

江行诗

日没风光静，远山清无云。潮落晚洲出，浪罢沙成文。挟琴上高岸，望月弹明君。去家未千里，断绝怨离群。

咏荷诗

泽陂有微草，能花复能实。碧叶喜翻风，红英宜照日。移居玉池上，托根庶非失。如何霜露交，应与飞蓬匹。

咏美人治妆

上车畏不妍，顾盻更斜转。大恨画眉长，犹言颜色浅。

