name : 刘邈
introduce : 刘邈，南朝梁彭城（今江苏徐州）人，生卒年不详。
link : https://so.gushiwen.org/authors/authorvsw_6eb444cc977cA1.aspx

折杨柳

高楼十载别，杨柳擢丝枝。摘叶惊开驶，攀条恨久离。年年阻音息，月月减容仪。春来谁不望，相思君自知。

万山见采桑人诗

倡妾不胜愁，结束下青楼。逐伴西蚕路，相携南陌头。叶尽时移树，枝高乍易钩。丝绳挂且脱，金笼写复收。蚕饥日已暮，讵为使君留。

见人织聊为之咏

纤纤运玉指，脉脉正蛾眉。振蹑开交缕，停梭续断丝。檐花照初月，洞户垂朱帷。弄机行掩泪，翻令织素迟。

秋闺诗

萤飞绮窗外，妾思霍将军。灯前量兽锦，檐下织花纹。坠露如轻雨，长河似薄云。秋还百种事，衣成未暇薰。

