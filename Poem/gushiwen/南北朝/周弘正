name : 周弘正
introduce : （496—574）南朝陈汝南安成（今河南汝南县东南）人，字思行。周颙孙。年十岁，通《老子》、《周易》，十五补国子生。起家梁太学博士。累迁国子博士，于士林馆讲授，听者倾朝野。博学，善谈玄及占候，兼明释典，当世名僧亦多请质疑滞。侯景占建康，附景为太常，掌礼仪。后投元帝，授黄门侍郎，迁左户尚书，加散骑常侍，校雠秘府图籍。入陈，累迁侍中、尚书右仆射。侍东宫讲《论语》、《孝经》。撰有《周易讲疏》等。
link : https://so.gushiwen.org/authors/authorvsw_92c9890825eaA1.aspx

学中早起听讲诗

诘朝参下座，闲步出重闱。北堂月稍隐，南枝鹤已飞。早霜垂霭霭，初雾上霏霏。严唱虽罢柝，高门尚掩扉。既伤年绪促，复嗟心事违。平生爱山海，宿昔特精微。未解轻身去，唯应下第归。

还草堂寻处士弟诗

四时易荏苒，百龄倏将半。故老多零落，山僧尽凋散。宿树倒为查，旧水侵成岸。幽寻属令弟，依然归旧馆。感物自多伤，况乃春莺乱。

入武关诗

武关设地险，游客好邅回。将军天上落，童子弃繻来。挥汗成云雨，车马飏尘埃。鸡鸣不可信，未晓莫先开。

和庾肩吾入道馆诗

石桥有旧路，灵室俨众仙。菊潭溜馀水，丹灶起残烟。桃花经作实，海水屡成田。逆愁归旧里，追问斧柯年。

看新婚诗

莫愁年十五，来聘子都家。婿颜如美玉，妇色胜桃花。带啼疑暮雨，含笑似朝霞。暂却轻纨扉，倾城判不赊。

名都一何绮诗

名都宫观绮，金璧藻华珰。吹台望鳷鹊，舞殿接披香。绣毂游丹水，凋辇出平阳。陆离徒照眼，何解忧人伤。

咏石鲸应诏诗

石鲸何壮丽。独在天池阴。骞鳍类横海。半出似浮深。吞航本无日。吐浪亦难寻，圣帝游灵沼。能怀跃藻心。

咏老败斗鸡诗

少壮摧雄敌，眄视生猜忌。一随年月衰，摧颓落毛驶。闲观春光满，东郊草色异。无复先鸣力，空馀擅场意。

陇头送征客诗

朝霜侵汉草，流沙度陇飞。一闻流水曲，行住两沾衣。

咏歌人偏得日照诗

斜光入丹扇，的的最分明。欲持照凋栱，仍作绕梁声。

咏班竹掩团扇诗

齐纨将楚竹，从来本相远。将申湘女悲，宜并班姬怨。

于长安咏雁诗

南思洞庭水，北想雁门关。稻粱俱可恋，飞去复飞还。

赠韦夐诗

德星犹未动，真车讵肯来。

