name : 陆瑜
introduce : 陈吴郡吴人，字干玉。陆琰弟。少笃学，美词藻。曾师事周弘正学《老子》、《庄子》，又从僧滔受《成实论》。州举秀才，为安成王行参军，迁东宫学士。宣帝太建中，累迁太子洗马、中舍人。奉皇太子命抄撰子集，未就而卒，年四十四。
link : https://so.gushiwen.org/authors/authorvsw_7564ac640b6aA1.aspx

仙人揽六著篇

九仙会欢赏，六著且娱神。戏谷闻馀地，铭山忆旧秦。避敌情思巧，论兵势重新。问取南皮夕，还笑拂棋人。

独酌谣

独酌谣。芳气饶。一倾荡神虑。再酌动神飙。忽逢凤楼下。非待鸾弦招。窗明影乘入。人来香逆飘。杯随转态尽。钏逐画杯摇。桂宫非蜀郡。当垆也至宵。

东飞伯劳歌

西王青鸟秦女鸾，姮娥婺女惯相看。谁家玉颜窥上路，粉色衣香杂风度。九重楼槛芙蓉华，四邻照镜菱茭花。新妆年几才三五，隐幔藏羞临网户。然香气歇不飞烟，空留可怜年一年。

