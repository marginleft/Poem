name : 陆厥
introduce : （472—499）南朝齐吴郡吴人，字韩卿。陆闲长子。好属文，五言诗体甚新变。州举秀才，为王晏少傅主簿、迁后军行参军。尝与沈约论四声。东昏侯永元初，父闲被诛，坐系尚方狱。寻遇赦。感恸而卒。
link : https://so.gushiwen.org/authors/authorvsw_62daa2a1a2fdA1.aspx

蒲坂行

江南风已春，河间柳已把。雁反无南书，寸心何由写。流泊祁连山，飘飖高阙下。

齐歌行

黄金徒满籯，不如守章句。雪宫纷多士，稷下岌成覆。同载双连珠，合席悬河注。垂帷五行下，操笔百金赋。华屋大车方，高门四马驱。玄豹空不食，南山隐云雾。

南郡歌

江南可采莲，莲生荷已大。旅雁向南飞，浮云复如盖。望美积风露，疏麻成襟带。双珠惑汉皋，蛾眉迷下蔡。玉齿徒粲然，谁与启含贝。

邯郸行

赵女擪鸣琴，邯郸纷躧步。长袖曳三街，兼金轻一顾。有美独临风，佳人在遐路。相思欲褰衽，丛台日已暮。

左冯翊歌

上林潏紫泉，离宫赫千户。飞鸣乱凫雁，参差杂兰杜。比翼独未群，连叶谁为伍。一物或难致，无云泣易睹。

京兆歌

兔园夹池水。修竹复檀栾。不如黄山苑。储胥与露寒。逦迤傍无界。岑崟郁上干。上干入翠微。下趾连长薄。芳露浸紫茎。秋风摇素萼。雁起宵未央。云间月将落。照梁桂兮影徘徊。承露盘兮光照灼。寿陵之街走狐兔。金卮玉碗会销铄。愿奉蒲萄花。为君实羽爵。

李夫人及贵人歌

属车桂席尘。豹尾香烟灭。彤殿向蘼芜。青蒲复萎绝。坐萎绝。对蘼芜。临丹阶。泣椒涂。寡鹤羁雌飞且止。雕梁翠壁网蜘蛛。洞房明月夜。对此泪如珠。

中山王孺子妾歌二首 其一

未央才人。中山孺子。一笑倾城。一顾倾市。倾城不自美。倾市复为容。愿把陵阳袖。披云望九重。

中山王孺子妾歌二首 其二

如姬寝卧内，班姬坐同车。洪波陪饮帐，林光宴秦馀。岁暮寒飙及，秋水落芙蕖。子瑕矫后驾，安陵泣前鱼。贱妾终已矣，君子定焉如。

临江王节士歌

木叶下。江波连。秋月照浦云歇山。秋思不可裁。复带秋风来。秋风来已寒。白露惊罗纨。节士慷慨发冲冠。弯弓挂若木。长剑竦云端。

奉答内兄希叔诗 其一

嘉惠承帝子，躧履奉王孙。属叨金马署，又点铜龙门。出入平津邸，一见孟尝尊。归来翳桑柘，朝夕异凉温。

奉答内兄希叔诗 其二

徂落固云是，寂蔑终如斯。杜门清三径，坐槛临曲池。凫鹄啸俦侣，荷芰如参差。虽无田田叶，及尔泛涟漪。

奉答内兄希叔诗 其三

春华与秋实，庶子及家臣。王门所以贵，自古多俊民。离宫收杞梓，华屋富徐陈。平旦上林苑，日入伊水滨。

奉答内兄希叔诗 其四

书记既翩翩，赋歌能妙绝。相如恧温丽，子云惭笔札。骏足思长陂，此车畏危辙。愧兹山阳燕，空此河阳别。

奉答内兄希叔诗 其五

平原十日饮，中散千里游。渤海方淫滞，宜城谁献酬。屏居南山下，临此岁方秋。惜哉时不与，日暮无轻舟。

