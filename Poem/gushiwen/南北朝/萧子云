name : 萧子云
introduce : （487—549）南朝梁南兰陵（今江苏常州）人，字景乔。萧子恪弟。齐世，封新浦县侯。入梁，降爵为子。起家秘书郎，官至侍中、国子祭酒，领南徐州大中正。侯景之乱，宫城失守，奔晋陵，饿死于僧房。通文史，善草隶。梁初，承旨改定郊庙歌辞。有《晋书》、《东宫新记》。今存《晋书》辑本。
link : https://so.gushiwen.org/authors/authorvsw_e83e46cfc14eA1.aspx

东郊望春詶王建安隽晚游诗

金塘绿泉满，上园梨蕊落。蛱蝶恋残花，黄莺对妖萼。芳菲满郊甸，惠风生兰薄。子家冠盖里，我馆幽栖郭。绿杨垂长溪，便桥限清洛。相去能几许，一水终疏索。

赠海法师游甑山诗

真心好丘壑，偏悦幽栖人。忽闻甑山旅，万里自相亲。泬寥晚霖霁，重叠晴云新。秋至蝉鸣柳，风高露起尘。动余忆山思，惆怅惜荷巾。

落日郡西齐望海山诗

渔舟暮出浦，汉女采莲归。夕云向山合，水鸟望田飞。蝉鸣早秋至，蕙草无芳菲。故隐天山北，梦想日依依。

寒夜直坊

滴滴雨鸣阶，愔愔兹夜静。风落宣猷树，寒凋承光屏。高帷晓独垂，华烛夜空冷。所思不相见，方知寒漏永。

赠吴均诗

欲知健少年，本来最轻黠。绿沈弓项纵，紫艾刀横拔。谁持命要宠，宁知敌可杀。有功终不言，明君自应察。

春思诗

春风荡罗帐，馀花落镜奁。池荷正卷叶，庭柳复垂檐。竹柏君自改，团扇妾方嫌。谁能怜故素，终为泣新缣。

相和六引 其一 宫引

宅中为君。声之始。气和而应。律生子。四宫既作。阴阳理。

相和六引 其二 商引

君臣数九。发凉风。三弦夷则。白藏通。克谐候管。和六同。

相和六引 其三 角引

蛰虫始振。音在斯。五声六律。旋相为。韶继夏心。备咸池。

相和六引 其四 徵引

朱明在离。日长至。候气而动。徵为事。六乐成文。从之备。

相和六引 其五 羽引

其音为物。登玄英。制留循短。位浊清。惟皇创则。和且平。

