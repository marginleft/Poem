name : 颜延之
introduce : 颜延之（384～456年），字延年，南朝宋文学家。祖籍琅邪临沂（今山东临沂）。曾祖含，右光禄大夫。祖约，零陵太守。父显，护军司马。少孤贫，居陋室，好读书，无所不览，文章之美，冠绝当时，与谢灵运并称“颜谢”。嗜酒，不护细行，年三十犹未婚娶。
link : https://so.gushiwen.org/authors/authorvsw_b75e6c942e2aA1.aspx

阮步兵

阮公虽沦迹，识密鉴亦洞。沉醉似埋照，寓词类托讽。长啸若怀人，越礼自惊众。物故不可论，途穷能无恸。

嵇中散

中散不偶世，本自餐霞人。形解验默仙，吐论知凝神。立俗迕流议，寻山洽隐沦。鸾翮有时铩，龙性谁能驯。

秋胡行 其五

勤役从归愿，反路遵山河。昔辞秋未素，今也岁载华。蚕月观时暇，桑野多经过。佳人从所务，窈窕援高柯。倾城谁不顾，弭节停中阿。

向常侍

向秀甘淡薄，深心托豪素。探道好渊玄，观书鄙章句。交吕既鸿轩，攀嵇亦凤举。流连河里游，恻怆山阳赋。

从军行

苦哉远征人，毕力干时艰。秦初略扬越，汉世争阴山。地广旁无界，岩阿上亏天。峤雾下高鸟，冰沙固流川。秋飙冬未至，春液夏不涓。闽烽指荆吴，胡埃属幽燕。横海咸飞骊，绝漠皆控弦。驰檄发章表，军书交塞边。接镝赴阵首，卷甲起行前。羽驿驰无绝，旌旗昼夜悬。卧伺金柝响，起候亭燧燃。逖矣远征人，惜哉私自怜。

挽歌

令龟告明兆，撒奠在方昏。戒徒赴幽穸，祖驾出高门。行行去城邑，遥遥首丘园。息镳竟平𡑞，税驾列岩根。

应诏观北湖田收诗

周御穷辙迹，夏载历山川。蓄轸岂明懋，善游皆圣仙。帝晖膺顺动，清跸巡广廛。楼观眺丰颖，金驾映松山。飞奔互流缀，缇彀代回环。神行埒浮景，争光溢中天。开冬眷徂物，残悴盈化先。阳陆团精气，阴谷曳寒烟。攒素既森蔼，积翠亦葱芊。息飨报嘉岁，通急戒无年。温渥浃舆隶，和惠属后筵。观风久有作，陈诗愧未妍。疲弱谢陵遽，取累非纆牵。

车驾幸京口侍游蒜山作诗

元天高北列，日观临东溟。入河起阳峡，践华因削成。岩险去汉宇，襟卫徙吴京。流池自化造，山关固神营。园县极方望，邑社总地灵。宅道炳星纬，诞曜应辰明。睿思缠故里，巡驾币旧坰。陟峰腾辇路，寻云抗瑶甍。春江壮风涛，兰野茂荑英。宣游弘下济，穷远凝圣情。岳滨有和会，祥习在卜征。周南悲昔老，留滞感遗氓。空食波廊肆，反税事岩耕。

车驾幸京口三月三日侍游曲阿后湖作诗

虞风载帝狩，夏谚颂王游。春方动宸驾，望幸倾五州。山只跸峤路，水若警沧流。神御出瑶轸，天仪降藻舟。万轴胤行卫，千翼泛飞浮。凋云丽璇盖，祥飙被彩斿。江南进荆艳，河激献赵讴。金练照海浦，笳鼓震溟洲。藐眄觏青崖，衍漾观绿畴。民灵骞都野，鳞翰耸渊丘。德礼既普洽，川岳遍怀柔。

拜陵庙作诗

周德恭明祀，汉道遵光灵。哀敬隆祖庙，崇树加园茔。逮事休命始，投迹阶王庭。陪厕回天顾，朝燕流圣情。早服身义重，晚达生戒轻。否来王泽竭，泰往人悔形。敕躬惭积素，复与昌运并。恩合非渐渍，荣会在逢迎。夙御严清制，朝驾守禁城。束绅入西寝，伏轼出东坰。衣冠终冥漠，陵邑转葱青。松风遵路急，山烟冒垄生。皇心凭容物，民思被歌声。万纪载弦吹，千岁托旒旌。未殊帝世远，已同沦化萌。幼壮困孤介，末暮谢幽贞。发轨丧夷易，归轸慎崎倾。

赠王太常僧达诗

玉水记方流，璇源载圆折。蓄宝每希声，虽秘犹彰彻。聆龙■九渊，闻凤窥丹穴。历听岂多士，岿然觏时哲。舒文广国华，敷言远朝列。德辉灼邦懋，芳风被乡耋。侧同幽人居，郊扉常昼闭。林闾时晏开，亟回长者辙。庭昏见野阴，山明望松雪。静惟浃群化，徂生入穷节。豫往诚欢歇，悲来非乐阕。属美谢繁翰，遥怀具短札。

夏夜呈从兄散骑车长沙诗

炎天方埃郁，暑晏阕尘纷。独静阙偶坐，临堂对星分。侧听风薄木，遥睇月开云。夜蝉堂夏急，阴虫先秋闻。岁候初过半，荃蕙岂久芬。屏居恻物变，慕类抱情殷。九逝非空思，七襄无成文。

直东宫答郑尚书道子诗

皇居体环极，设险只天工。两闱阻通轨，对禁限清风。跂予旅东馆，徒歌属南墉。寝兴郁无已，起观辰汉中。流云蔼青阙，皓月鉴丹宫。踟蹰清防密，徙倚恒漏穷。君子吐芳讯，感物恻余衷。惜无丘园秀，景行彼高松。知言有诚贯，美价难克充。何以铭嘉贶，言树丝与桐。

和谢监灵运诗

弱植慕端操，窘步惧先迷。寡立非择方，刻意藉穷栖。伊昔遘多幸，秉笔侍两闺。虽惭丹雘施，未谓玄素睽。徒遭良时诐，王道奄昏霾。入神幽明绝，朋好云雨乖。吊屈汀洲浦，谒帝苍山蹊。倚岩听绪风，攀林结留荑。跂予间衡峤，曷月瞻秦稽。皇圣昭天德，丰泽振沈泥。惜无雀雉化，休用充海淮。去国还故里，幽门树蓬藜。采茨葺昔宇，剪棘开旧畦。物谢时既晏，年往志不偕。亲仁敷情昵，兴玩究辞凄。芬馥歇兰若，清越夺琳圭。尽言非报章，聊用布所怀。

北使洛诗

改服饬徒旅，首路局险艰。振楫发吴洲，秣马陵楚山。途出梁宋郊，道由周郑间。前登阳城路，日夕望三川。在昔辍期运，经始阔圣贤。伊濲绝津济，台馆无尺椽。宫陛多巢穴，城阙生云烟。王猷升八表，嗟行方暮年。阴风振凉野，飞云瞀穷天。临途未及引，置酒惨无言。隐悯徒御悲，威迟良马烦。游役去芳时，归来屡徂愆。蓬心既已矣，飞薄殊亦然。

还至梁城作诗

眇默轨路长，憔悴征戍勤。昔迈先徂师，今来后归军。振策眷东路，倾侧不及群。息徒顾将夕，极望梁陈分。故国多乔木，空城凝寒云。丘垄填郛郭，铭志灭无文。木石扃幽闼，黍苗延高坟。惟彼雍门子，吁嗟孟尝君。愚贱同堙灭，尊贵谁独闻。曷为久游客，忧念坐自殷。

始安郡还都与张湘州登巴陵城楼作诗

江汉分楚望，衡巫奠南服。三湘沦洞庭，七泽蔼荆牧。经途延旧轨，登闉访川陆。水国周地险，河山信重复。却倚云梦林，前瞻京台囿。清雰霁岳阳，曾晖薄澜澳。凄矣自远风，伤哉千里目。万古陈往还，百代劳起伏。存没竟何人，炯介在明淑。请从上世人，归来蓺桑竹。

五君咏五首 其三 刘参军

刘伶善闭关，怀清灭闻见。鼓钟不足欢，荣色岂能眩。韬精日沉饮，谁知非荒宴。颂酒虽短章，深衷自此见。

为织女赠牵牛诗

婺女俪经星，姮娥栖飞月。惭无二媛灵，托身侍天阙。阊阖殊未晖，咸池岂沐发。汉阴不夕张，长河为谁越。虽有促燕期，方须凉风发。虚计双曜周，空迟三星没。非怨杼轴劳，但念芳菲歇。

归鸿诗

昧旦濡和风，沾露践朝晖。万有皆同春，鸿雁独辞归。相鸣去涧汜，长江发江畿。皦洁登云侣，连绵千里飞。长怀河朔路，缅与湘汉违。

除弟服诗

徂没离二秋，掩泣备三冬。往辰缅难纪，来算忽易穷。升没淹期晦，洒扫易礼容。缟衣变作体，长逝归尔躬。

辞难潮沟诗

徘徊眷郊甸，俯仰引单襟。一途苟不豫，百虑毕来侵。永怀交在昔，有愿愆瑟琴。写言劳者事，将用慰亡簪。

侍东耕诗

题封经地域，辰角丽天部。浮蔼起青坛，沈腴发绀耦。草服荐同穗，黄冠献嘉寿。

登景阳楼诗

风观要春景，月谢迎秋光。沿波被华若，随山茂贞芳。

宋南郊登歌三首 其三 飨神歌

营泰畤，定天衷。思心睿，谋筮从。建表蕝，设郊宫。田烛置，爟火通。历元旬，律首吉。饰紫坛，坎列室。中星兆，六宗秩。乾宇晏，地区谧。大孝昭，祭礼供。牲日展，盛自躬。具陈器，备礼容。形舞缀，被歌钟。望帝阍，耸神跸。灵之来，辰光溢。洁粢酌，娱太一。明辉夜，华皙日。裸既始，献又终。烟芗鬯，报清穹。飨宋德，祚王功。休命永，福履充。

应诏燕曲水作诗

道隐未形，治彰既乱。帝迹悬衡，皇流共贯。惟王创物，永锡洪算。仁固开周，义高登汉。祚融世哲，业光列圣。太上正位，天临海镜。制以化裁，树之形性。惠浸萌生，信及翔泳。崇虚非徵，积实莫尚。岂伊人和，寔灵所贶。日完其朔，月不掩望。航琛越水，辇赆逾嶂。帝体丽明，仪辰作贰。君彼东朝，金昭玉粹。德有润身，礼不愆器。柔中渊映，芳猷兰秘。昔在文昭，今惟武穆。于赫王宰，方旦居叔。有睟睿蕃，爰履奠牧。宁极和钧，屏京维服。朏魄双交，月气参变。开荣洒泽，舒虹烁电。化际无间，皇情爰眷。伊思镐饮，每惟洛宴。郊饯有坛，君举有礼。幕帷兰甸，画流高陛。分庭荐乐，析波浮醴。豫同夏谚，事兼出济。仰阅丰施，降惟微物。三妨储隶，五尘朝黻。途泰命屯，恩充报屈。有悔可悛，滞瑕难拂。

皇太子释奠会作诗

国尚师位，家崇儒门。禀道毓德，讲艺立言。浚明爽曙，达义兹昏。永瞻先觉，顾惟后昆。大人长物，继天接圣。时屯必亨，运蒙则正。偃闭武术，阐扬文令。庶士倾风，万流仰镜。虞痒饰馆，壑图炳睟。怀仁憬集，抱智麇至。踵门陈书，蹑屩献器。澡身玄渊，宅心道秘。伊昔周储，聿光往记。思皇世哲，体元作嗣。资此夙知，降从经志。剔彼前文，规周矩值。正殿虚筵，司分简日。尚席函丈，丞疑奉帙。侍言称辞，惇史秉笔。妙识几音，王载有述。肆议芳讯，大教克明。敬躯祀典，告奠圣灵。礼属观盥，乐荐歌笙。昭事是肃，俎实非馨。献终袭吉，即宫广燕。堂设象筵，庭宿金悬。台保兼徽，皇戚比彦。肴乾酒澄，端服整弁。六官视命，九宾相仪。缨笏币序，巾卷充街。都庄云动，野馗风驰。伦周伍汉，超哉邈猗。清晖在天，容光必照。物任其情，理宣其奥。妄先国胄，侧闻邦教。徒愧微冥，终谢智效。

三月三日诏宴西池诗

河岳曜图，圣时利见。于赫有皇，升中纳禅。载贞其恒，载通其变。大哉人文，至矣天眷。昭哉储德，灵庆攸繁。明两紫宸，景物乾元。帝宗庵蔼，惟城惟蕃。衮衣善职，彤弓受言。饰馆春宫，税镳青辂。长筵逶迤，浮觞沿溯。

为皇太子侍宴饯衡阳南平二王应诏诗

大仪在御，皇圣居贞。旁缉民纪，仰纬天经。物资感变，神以瑞形。川无遁宝，山不閟灵。亦既戒装，皇心载远。夕怅亭皋，晨仪禁苑。神行景惊，发自灵阃。对宴感分，瞻秋悼晚。

宋南郊登歌三首 其一 夕牲歌

夤威宝命，严恭帝祖。表海炳岱，系唐胄楚。灵鉴浚文，民属睿武。奄受敷锡，宅中拓宇。亘地称皇，罄天作主。月竁来宾，日际奉土。开元正首，礼乐交举。六典联事，九官列序。有牷在涤，有洁在俎。以荐王衷，以答神祜。

宋南郊登歌三首 其二 迎送神歌

维圣飨帝，维孝飨亲。皇乎备矣，有事上春。礼行宗祀，敬达郊礼。金枝中树，广乐四陈。陟配在京，降德在民。奔精照夜，高燎炀晨。阴明浮烁，沈咏深沦。告成大报，受釐元神。月御按节，星驱扶轮。遥兴远驾，曜曜振振。

蜀葵

井维降精，岷络升灵。物微气丽，卉草之生。喻艳众葩，冠冕群英。类麻能直，方葵不倾。

白雪诗

翩若圭屑，晰如瑶粒。

独秀山诗

未若独秀者，嵯峨郭邑开。

秋胡行 其一

椅梧倾高凤，寒谷待鸣律。影响岂不怀，自远每相匹。婉彼幽闲女，作嫔君子室。峻节贯秋霜，明艳侔朝日。嘉运既我从，欣愿自此毕。

秋胡行 其二

燕居未及好，良人顾有违。脱巾千里外，结绶登王畿。戒徒在昧旦，左右来相依。驱车出郊郭，行路正威迟。存为久离别，没为长不归。

秋胡行 其三

嗟余怨行役，三陟穷晨暮。严驾越风寒，解鞍犯霜露。原隰多悲凉，回飙卷高树。离兽起荒蹊，惊鸟纵横去。悲哉游宦子，劳此山川路。

秋胡行 其四

超遥为此别，日月方向除。孰知寒暑积，黾勉风荣枯。岁暮临空房，凉风起坐隅。寝兴日己远，白露生庭芜。

秋胡行 其六

年往诚思劳，路远阔音形。虽为五载别，相与昧平生。舍车遵往路，凫藻驰目成。南金岂不重，聊自意所轻。义心多苦调，密比金玉声。

秋胡行 其七

高节难久淹，劫来空复辞。迟迟前途尽，依依造门基。上堂拜嘉庆，入室问何之。日暮行采归，物色桑榆时。美人望昏至，惭叹前相持。

秋胡行 其八

有怀谁能已，聊用申苦难。离居殊年载，一别阻河关。春来无时豫，秋至恒早寒。明发动愁心，闺中起长叹。惨凄岁方晏，日落游子颜。

秋胡行 其九

高张生绝弦，声急由调起。自昔枉光尘，结言固终始。如何久为别，百行愆诸己。君子失明义，谁与偕没齿。愧彼行露诗，甘之长川汜。

