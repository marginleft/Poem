name : 谢瞻
introduce : （约387—约421）南朝朱陈郡阳夏人，字宣远。一曰名檐，字通远。善为文，辞采丰美，与族叔混、族弟灵运俱有盛名。初为桓伟安西参军。宋时，为中书侍郎，以其弟谢晦权遇日重，惊骇惧祸，乃自请降黜，为豫章太守。遇疾卒。
link : https://so.gushiwen.org/authors/authorvsw_366c68e8f1e6A1.aspx

九日从宋公戏马台集送孔令诗

风至授寒服，霜降休百工。繁林收阳彩，密苑解华丛。巢幕无留燕，遵渚有归鸿。轻霞冠秋日，迅商薄清穹。圣心眷嘉节，扬銮戾行宫。四筵沾芳醴，中堂起丝桐。扶光迫西汜，欢馀宴有穷。逝矣将归客，养素克有终。临流怨莫从，欢心叹飞蓬。

答康乐秋霁诗

夕霁风气凉，闲房有馀清。开轩灭华烛，月露皓已盈。独夜无物役，寝者亦云宁。忽获愁霖唱，怀劳奏所诚。叹彼行旅艰，深兹眷言情。伊余虽寡慰，殷忧暂为轻。牵率酬嘉藻，长揖愧吾生。

于安城答灵运诗 其一

条繁林弥蔚，波清源愈浚。华宗诞吾秀，之子绍前胤。绸缪结风徽，烟煴吐芳讯。鸿渐随事变，云台与年峻。

于安城答灵运诗 其二

华萼相光饰，嘤鸣悦同响。亲亲子敦余，贤贤五尔赏。比景后鲜辉，方年一日长。萎叶爱荣条，涸流好河广。

于安城答灵运诗 其三

徇业谢成操，复礼愧贫乐。幸会果代耕，符守江南曲。履运伤荏苒，遵途欢缅邈。布怀存所钦，我劳一何笃。

于安城答灵运诗 其四

肇允虽同规，翻飞各异概。迢递封畿外，窈窕承明内。寻途之既暌，即理理已对。丝路有恒悲，矧乃在吾爱。

于安城答灵运诗 其五

跬行安步武，铩翮周数仞。岂不识高远，违方往有吝。岁寒霜雪严，过半路愈峻。量己畏友朋，勇退不敢进。行矣励令猷，写诚酬来讯。

王抚军庾西阳集别时为豫章太守庾被徵还东诗

祗召旋北京，守官反南服。方舟析旧知，对筵旷明牧。举觞矜饮饯，指途念出宿。来晨无定端，别晷有成速。颓阳照通津，夕阴暧平陆。榜人理行舻，輶轩命归仆。分手东城闉，发棹西江隩。离会虽相杂，逝川岂往复。谁谓情可书，尽言非尺牍。

经张子房庙诗

王风哀以思，周道荡无章。卜洛易隆替，兴乱罔不亡。力政吞九鼎，苛慝暴三殇。息肩缠民思，灵鉴集朱光。伊人感代工，聿来扶兴王。婉婉幕中画，辉辉天业昌。鸿门销薄蚀，垓下陨欃枪。爵仇建萧宰，定都护储皇。肇允契幽叟，翻飞指帝乡。惠心奋千祀，清埃播无疆。神武睦三正，裁成被八荒。明两烛河阴，庆霄薄汾阳。銮旌历颓寝，饰像荐嘉尝。圣心岂徒甄，惟德在无忘。逝者如可作，揆子慕周行。济注属车士，粲粲翰墨场。瞽夫违盛观，竦踊企一方。四达虽平直，蹇步愧无良。餐和忘微远，延首咏太康。

