name : 刘遵
introduce : （?—535）南朝梁彭城人，字孝陵。刘孺弟。起家著作郎。为晋安王萧纲记室。梁武帝中大通三年，纲立为皇太子，除中庶子，恩宠为时辈莫及。
link : https://so.gushiwen.org/authors/authorvsw_191d629a40a1A1.aspx

繁华应令诗

可怜周小童，微笑摘兰丛。鲜肤胜粉白，■脸若桃红。挟弹雕陵下，垂钩莲叶东。腕动飘香麝，衣轻任好风。幸承拂枕选，得奉画堂中。金屏障翠帔，蓝帕覆薰笼。本知伤轻薄，含词羞自通。剪袖恩虽重，残桃爱未终。蛾眉讵须嫉，新妆迎入宫。

从顿还城应令诗

汉水深难渡，深潭见底清。锦笮系凫舸，珠竿悬翠旌。鸣笳芳树曲，流唱采莲声。神游不停驾，日暮返连营。宁顾空房晨，阶下绿苔生。

应令咏舞诗

倡女多艳色，入选尽华年。举腕嫌衫重，回腰觉态妍。情绕阳春吹，影逐相思弦。履度开裙襵，鬟转匝花钿。所愁馀曲罢，为欲在君前。

七夕穿针诗

岁月如有意，情来不自禁。向光抽一缕，举袖弄双针。

四时行生回诗

三月三日咄泉水，七月七日芍陂塘。凤靥蛾眉妆玉面，朱帘绣户映新妆。

度关山

陇树寒色落，塞云朝欲开。谷深鼙易响，路狭幰难回。当知结绶去，非是弃繻来。行人思顾返，道别且徘徊。愿度关山鹤，劳歌立可哀。

相逢狭路间

春晚驾香车，交轮碍狭斜。所恐帷风入，疑伤步摇花。含羞隐年少，何因问妾家。青楼临上路，相期竟路赊。

蒲坂行

汉使出蒲坂，去去往交河。间谍敢亏对，骖马脱鸣珂。乍作渡泸怨，何辞上陇歌。

和简文帝赛汉高帝庙诗

分蛇沦霸迹，提剑灭雄威。空馀清祀处，无复瑞云飞。仙车照丹穴，霓裳影翠微。投玦要汉女，吹管召湘妃。幸逢怀精日，豫奉沐休归。

