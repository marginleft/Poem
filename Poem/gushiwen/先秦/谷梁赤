name : 谷梁赤
introduce : 谷梁赤，战国经学家。名或作喜、寘、俶，字子始，山东省菏泽定陶人。相传为子夏弟子。治《春秋》，初仅口说流传，至谷梁赤，为《春秋》残亡，多所遗失，乃为经作传，称《春秋谷梁传》。
link : https://so.gushiwen.org/authors/authorvsw_fe032d048476A1.aspx

郑伯克段于鄢

　　克者何？能也。何能也？能杀也。何以不言杀？见段之有徒众也。
　　段，郑伯弟也。何以知其为弟也？杀世子、母弟目君，以其目君知其为弟也。段，弟也，而弗谓弟；公子也，而弗谓公子。贬之也。段失子弟之道矣，贱段而甚郑伯也。何甚乎郑伯？甚郑伯之处心积虑成于杀也。
　　于鄢，远也，犹曰取之其母之怀之云尔，甚之也。
　　然则为郑伯者，宜奈何？缓追，逸贼，亲亲之道也。

虞师晋师灭夏阳

　　非国而曰灭，重夏阳也。虞无师，其曰师，何也？以其先晋，不可以不言师也。其先晋何也？为主乎灭夏阳也。夏阳者，虞、虢之塞邑也。灭夏阳而虞、虢举矣。虞之为主乎灭夏阳何也？晋献公欲伐虢，荀息曰：“君何不以屈产之乘、垂棘之璧，而借道乎虞也？”公曰：“此晋国之宝也。如受吾币而不借吾道，则如之何？”荀息曰：“此小国之所以事大国也。彼不借吾道，必不敢受吾币。如受吾币而借吾道，则是我取之中府，而藏之外府；取之中厩，而置之外厩也。”公曰：“宫之奇存焉，必不使也。”荀息曰：“宫之奇之为人也，达心而懦，又少长于君。达心则其言略，懦则不能强谏；少长于君，则君轻之。且夫玩好在耳目之前，而患在一国之后，此中知以上乃能虑之。臣料虞君中知以下也。”公遂借道而伐虢。宫之奇谏曰：“晋国之使者，其辞卑而币重，必不便于虞。”虞公弗听，遂受其币，而借之道。宫之奇又谏曰：“语曰：‘唇亡齿寒。’其斯之谓与！”挈其妻、子以奔曹。献公亡虢，五年而后举虞。荀息牵马操璧而前曰：“璧则犹是也，而马齿加长矣。”

