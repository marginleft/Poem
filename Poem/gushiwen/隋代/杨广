name : 杨广
introduce : 隋炀帝杨广（569年－618年4月11日），华阴人（今陕西华阴）人，生于隋京师长安，是隋朝第二位皇帝，一名英，小字阿麽。隋文帝杨坚、独孤皇后的次子，开皇元年（581年）立为晋王，开皇二十年（600年）十一月立为太子，仁寿四年（604年）七月继位。他在位期间修建大运河（开通永济渠、通济渠，加修邗沟、江南运河），营建东都洛阳，开创科举制度，亲征吐谷浑，三征高句丽，因为滥用民力，造成天下大乱直接导致了隋朝的灭亡。公元618年在江都被部下缢杀。唐朝谥炀皇帝，夏王窦建德谥闵皇帝，其孙杨侗谥为世祖明皇帝。《全隋诗》录存其诗40多首。
link : https://so.gushiwen.org/authors/authorvsw_eed74fec3188A1.aspx

纪辽东二首

辽东海北翦长鲸，风云万里清。方当销锋散马牛，旋师宴镐京。前歌后舞振军威，饮至解戎衣。判不徒行万里去，空道五原归。
秉旄仗节定辽东，俘馘变夷风。清歌凯捷九都水，归宴洛阳宫。策功行赏不淹留，全军藉智谋。讵似南宫复道上，先封雍齿侯。

饮马长城窟行

肃肃秋风起，悠悠行万里。万里何所行，横漠筑长城。岂台小子智，先圣之所营。树兹万世策，安此亿兆生。讵敢惮焦思，高枕于上京。北河见武节，千里卷戎旌。山川互出没，原野穷超忽。撞金止行阵，鸣鼓兴士卒。千乘万旗动，饮马长城窟。秋昏塞外云，雾暗关山月。缘岩驿马上，乘空烽火发。借问长城侯，单于入朝谒。浊气静天山，晨光照高阙。释兵仍振旅，要荒事万举。饮至告言旋，功归清庙前。

失题

寒鸦飞数点，流水绕孤村。斜阳欲落处，一望黯消魂。

春江花月夜二首

暮江平不动，春花满正开。流波将月去，潮水带星来。
夜露含花气，春潭漾月晖。汉水逢游女，湘川值二妃。

春江花月夜二首 其二

夜露含花气，春潭瀁月晖。汉水逢游女，湘川值两妃。

云中受突厥主朝宴席赋诗

鹿塞鸿旗驻，龙庭翠辇回。毡帷望风举，穹庐向日开。呼韩顿颡至，屠耆接踵来。索辫擎膻肉，韦鞲献酒杯。如何汉天子，空上单于台。

月夜观星诗

团团素月净，翛翛夕景清。谷泉惊暗石，松风动夜声。披衣出荆户，蹑履步山楹。欣睹明党亮，喜见泰阶平。觜参犹可识，牛女尚分明。更移斗柄转，夜久天河横。徘徊不能寐，参差几种情。

咏鹰诗

迁朔欲之衡，忽投罻罗里。既以羁华绊，仍持献君子。青骹固绝俦，素羽诚难拟。深目表兹称，阔臆斯为美。惊兽不及奔，猜禽无暇起。虽蒙鞲上荣，无复凌云志。

悲秋诗

故年秋始去，今年秋复来。露浓山气冷，风急蝉声哀。鸟击初移树，鱼寒欲隐苔。断雾时通日，残云尚作雷。

冬夜诗

不觉岁将尽，已复入长安。月影含冰冻，风声凄夜寒。江海波涛壮，崤潼坂险难。无因寄飞翼，徒欲动和銮。

夏日临江诗

夏潭荫修竹，高岸坐长枫。日落沧江静，云散远山空。鹭飞林外白，莲开水上红。逍遥有馀兴，怅望情不终。

北乡古松树诗

古松惟一树，森竦讵成林。独留麈尾影，犹横偃盖阴。云来聚云色，风度杂风音。孤生小庭里，尚表岁寒心。

幸江都作诗

求归不得去，真成遭个春。鸟声争劝酒，梅花笑杀人。

诗

寒雅飞数点，流水绕孤村。斜阳欲落处，一望黯消魂。

白马篇

白马金贝装，横行辽水傍。问是谁家子，宿卫羽林郎。文犀六属铠，宝剑七星光。山虚弓响彻，地迥角声长。宛河推勇气，陇蜀擅威强。轮台受降虏，高阙剪名王。射熊入飞观，校猎下长杨。英名欺卫霍，智策蔑平良。岛夷时失礼，卉服犯边疆。徵兵集蓟北，轻骑出渔阳。进军随日晕，挑战逐星芒。阵移龙势动，营开虎翼张。冲冠入死地，攘臂越金汤。尘飞战鼓急，风交征旆扬。转斗平华地，追奔扫大方。本持身许国，况复武功彰。会令千载后，流誉满旗常。

纪辽东二首

辽东海北剪长鲸。风云万里清。方当销锋散马牛。旋师宴镐京。前歌后舞振军威。饮至解戎衣。判不徒行万里去。空道五原归。

纪辽东二首 其二

秉旄伏节定辽东。俘馘变夷风。清歌凯捷九都水。归宴雒阳宫。策功行赏不淹留。全军藉智谋。讵似南宫复道上。先封雍齿侯。

献岁燕宫臣诗

三元建上京，六佾宴吴城。朱庭容卫肃，青天春气明。朝光动剑彩，长阶分佩声。酒阑钟磬息，欣观礼乐成。

正月十五日于通衢建灯夜升南楼诗

法轮天上转，梵声天上来。灯树千光照，花焰七枝开。月影凝流水，春风含夜梅。幡动黄金地，钟发琉璃台。

晚春诗

洛阳春稍晚，四望满春晖。杨叶行将暗，桃花落未稀。窥檐燕争人，穿林鸟乱飞。唯当关塞者，溽露方沾衣。

步虚词二首 其一

洞府凝玄液，灵山体自然。俯临沧海岛，回出大罗天。八行分宝树，十丈散芳莲。悬居烛日月，天步役风烟。蹑记书金简，乘空诵玉篇。冠法二仪立，佩带五星连。琼轩觯甘露，瑜井挹膏泉。南巢息云马，东海戏桑田。回旗游八极，飞轮入九玄。高蹈虚无外，天地乃齐年。

步虚词二首 其二

总辔行无极，相推凌太虚。翠霞承凤辇，碧雾翼龙舆。轻举金台上，高会玉林墟。朝游度圆海，夕宴下方诸。

宴东堂诗

雨罢春光润，日落暝霞晖。海榴舒欲尽，山樱开未飞。清音出歌扇，浮香飘舞衣。翠帐全临户，金屏半隐扉。风花意无极，芳树晓禽归。

赐史祥诗

伯煚朝继重，夏侯亲遇深。贵耳唯闻古，贱目讵知今。早𢶏劲草质，久有背淮心。扫逆黎山外，振旅河之阴。功已书王府，留情太仆箴。

赐牛弘诗

晋家山吏部，魏代卢尚书。莫言先哲异，奇才并佐予。学行敦时俗，道素乃冲虚。纳言云阁上，礼仪皇运初。彝伦欣有叙，垂拱事端居。

赐诸葛颖

参翰长洲苑，侍讲肃成门。名理穷研核，英华恣讨论。实录资平允，传芳导后昆。

早渡淮诗

平淮既淼淼，晓雾复霏霏。淮甸未分色，泱漭共晨晖。晴霞转孤屿，锦帆出长圻。潮鱼时跃浪，沙禽鸣欲飞。会待高秋晚，愁因逝水归。

临渭源诗

西征乃届此，山路亦悠悠。地干纪灵异，同穴吐洪流。滥觞何足拟，浮槎难可俦。惊波鸣涧石，澄岸泻岩楼。滔滔下狄县，淼淼肆神州。长林啸白兽，云径想青牛。风归花叶散，日举烟雾收。直为求人隐，非穷辙迹游。

还京师诗

东都礼仪举，西京冠盖归。是月春之季，花柳相依依。云跸清驰道，雕辇御晨晖。嘹亮铙笳奏，葳蕤旌旆飞。后乘趋文雅，前驱厉武威。

舍舟登陆示慧日道场玉清玄坛德众诗

天净宿云卷，日举长川旦。飒洒林花落，逶迤风柳散。孤鹤近追群，啼莺远相唤。莲舟水处尽，画轮途始半。江浐各自遥，东西并兴叹。已熏禅慧力，复藉金丹捍。有异三川游，曾非四门观。于焉履妙道，超然登彼岸。

谒方山灵岩寺诗

梵宫既隐隐，灵岫亦沈沈。平郊送晚日，高峰落远阴。回幡飞曙岭，疏钟响昼林。蝉鸣秋气近，泉吐石溪深。抗迹禅枝地，发念菩提心。

锦石捣流黄二首 其一

汉使出燕然，愁闺夜不眠。易制残灯下，鸣砧秋月前。

锦石捣流黄二首 其二

今夜长城下，云昏月应暗。谁见倡楼前，心悲不成惨。

喜春游歌二首 其一

禁苑百花新，佳期游上春。轻身赵皇后，歌曲李夫人。

喜春游歌二首 其二

步缓知无力，脸曼动馀娇。锦袖淮南舞，宝袜楚宫腰。

杨叛儿曲

青春上阳月，结伴戏京华。龙媒玉珂马，凤轸绣香车。水映临桥树，风吹夹路花。日昏欢宴罢，相将归狭斜。

江都宫乐歌

扬州旧处可淹留，台榭高明复好游。风亭芳树迎早夏，长皋麦陇送馀秋。渌潭桂楫浮青雀，果下金鞍跃紫骝。绿觞素蚁流霞饮，长袖清歌乐戏州。

江陵女歌

雨从天上落，水从桥下流。拾得娘裙带，同心结两头。

泛龙舟

舳舻千里泛归舟，言旋旧镇下扬州。借问扬州在何处，淮南江北海西头。六辔聊停御百丈，暂罢开山歌棹讴。讵似江东掌间地，独自称言鉴里游。

四时白纻歌二首 其一 东宫春

洛阳城边朝日晖，天渊池前春燕归。含露桃花开未飞，临风杨柳自依依。小苑花红洛水绿，清歌宛转繁弦促。长袖逶迤动珠玉，千年万岁阳春曲。

四时白纻歌二首 其二 江都夏

黄梅雨细麦秋轻，枫叶萧萧江水平。飞楼绮观轩若惊，花簟罗帏当夜清。菱潭落日双凫舫，绿水红妆两摇渌。还似扶桑碧海上，谁肯空歌采莲唱。

凤艒歌

三月三日向红头，正见鲤鱼波上游。意欲垂钩往撩取，恐是蛟龙还复休。

冬至乾阳殿受朝诗

北陆玄冬盛，南至晷漏长。端拱朝万国，守文继百王。至德惭日用，治道愧时康。新邑建嵩岳，双阙临洛阳。圭景正八表，道路均四方。碧空霜华净，朱庭皎日光。缨佩既济济，钟鼓何锽锽。文戟翊高殿，采眊分修廊。元首乏明哲，股肱贵惟良。舟楫行有寄，庶此王化昌。

季秋观海诗

孟轲叙游圣，枚乘说愈疾。逖听乃前闻，临深验兹日。浮天迥无岸，含灵固非一。委输百谷归，朝宗万川溢。分城碧雾晴，连洲彩云密。欣同夫子观，深愧玄虚笔。

望海诗

碧海虽欣瞩，金台空有闻。远水翻如岸，遥山倒似云。断涛还共合，连浪或时分。驯鸥旧可狎，卉木足为群。方知小姑射，谁复语临汾。

