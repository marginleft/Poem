name : 徐仪
introduce : （?—608）南朝陈东海郯人。徐陵子。少聪明机警，善《周易》，举高第，为秘书郎，出为乌伤令。陈后主祯明初迁尚书殿中郎兼东宫学士。陈亡入隋，隐于钱塘赭山。炀帝召为学士，除著作郎。
link : https://so.gushiwen.org/authors/authorvsw_ef220c37e568A1.aspx

暮秋望月示学士各释愁应教

碣石寒光远，□□秋色高。长沙正下叶，曲岸已飞涛。君王怅晚节，延伫竭神皋。复属西园夜，轻辇暂游遨。游遨未云赏，苍茫孤月上。枝间影合离，波上光来往。此夕未央宫，应照仙人掌。掌高明转净，夜深留睿想。处处敞高扃，流照满珠庭。重轮入雅曲，合璧应祥经。灿烂浮珠网，参差间玉星。山幽有芳桂，林静发新蓂。蓂开布帝城，分枝共月明。斜晖渐西落，弥□轸归情。骖驾且来游，圣藻命舒愁。询刍以蠲病，参妙本难酬。良史称天闳，因时命应刘。楚王追绿兕，齐后出青丘。驰原落云翼，截水曳吞舟。无劳子虚咤，即事可忘忧。

