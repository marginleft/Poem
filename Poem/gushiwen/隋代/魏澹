name : 魏澹
introduce : 隋钜鹿曲阳人，字彦深。博览经史，好学，善属文。初仕北齐为中书舍人，与修国史。入北周为纳言中士。隋文帝受禅，除太子舍人，迁著作郎。令注《庾信集》，撰《笑苑》等。后以魏收所撰《魏书》褒贬失实，平绘《中兴书》事不伦序，乃诏澹别成《魏史》，时称其善。有文集二十卷。
link : https://so.gushiwen.org/authors/authorvsw_051a567cf7baA1.aspx

初夏应诏诗

虽度芳春节，物色尚馀华。出帘飞小燕，映户落残花。舞衫飘细縠，歌扇掩轻纱。兰房本宜夜，不畏日光斜。

咏阶前萱草诗

绿草正含芳，び靡映前堂。带心花欲发，依笼叶已长。云度时无影，风来乍有香。横得忘忧号，余忧遂不忘。

咏石榴诗

分根金谷里，移植广庭中。新枝含浅绿，晚萼散轻红。影入环阶水，香随度隙风。路远无由寄，徒念春闺空。

园树有巢鹊戏以咏之

畏玉心常骇，填河力已穷。夜飞还绕树，朝鸣且向风。知来宁自伐，识岁不论功。早晚时应至，轻举一排空。

咏桐诗

本求裁作瑟，何用削成圭。愿寄华庭里，枝横待凤栖。

