name : 李孝贞
introduce : 隋赵郡柏人人，字元操。李骞从子。少好学，性简静，不妄通宾客。初仕于北齐，入周为吏部下大夫。从讨尉迟迥乱，以功授上仪同三司。文帝开皇初迁蒙州刺史，治政平，吏民安。自此每暇日辄引客弦歌对酒，终日为欢。后征拜内史侍郎，以无干才，出为金州刺史。有集。
link : https://so.gushiwen.org/authors/authorvsw_ddf417d705edA1.aspx

鸣雁行

听琴旋蔡子，张罗避翟公。夕宿寒林上，朝飞空井中。既并玄云曲，复变海鱼风。一报黄花惠，还游万岁宫。

园中杂咏橘树诗

嘉树出巫阴，分根徙上林。白华如散雪，朱实似悬金。布影临丹地，飞香度玉岑。自有凌冬质，能守岁寒心。

听百舌鸟诗

烟销上路静，漏尽禁门通。好鸟从西苑，流响入南宫。间关既多绪，变转复无穷。调惊时断绝，音繁有异同。饮啄归承露，飞鸣上别风。未避王孙弹，宁畏虎贲弓。石渠皆学府，麟阁悉文雄。不吝青泥印，时寻白社中。

咏鹊诗

东立朝雨霁，南飞夜月明。

巫山高

荆门对巫峡，云梦迩阳台。燎火如奔电，坠石似惊雷。天寒秋水急，风静夜猿哀。枕席无由荐，朝云徒去来。

