name : 许善心
introduce : （558—618）高阳北新城人，字务本。聪明有思理，所闻辄能诵记，称神童。尝仕南朝陈。陈末使隋，羁留宾馆。陈亡，衰服尽臣子礼。文帝以为诚臣。累迁通议大夫。宇文化及杀炀帝，时从官尽诣朝贺，善心独不至，化及遣人执至，善心不礼而出，遂被杀。初，父许亨撰《梁史》未就，善心续之。越王扬侗称制洛阳，追谥文节。
link : https://so.gushiwen.org/authors/authorvsw_6dad5ab2a45aA1.aspx

奉和赐诗

帝道属升平，天文预观象。兹生荷化育，博施多含养。正始振皇风，端居留眷想。夕拜参近侍，朝思滥弘奖。温树贵不言，克艰庶无爽。

奉和还京师诗

重光阐帝图，肆觐荷来苏。卜洛连新邑，因秦还旧都。雷警三辰卫，星陈七萃驱。从风折凤羽，曜日拖鱼须。宪章殚礼乐，容服备车徒。回銮入丰镐，从跸度枌榆。冉冉年和变，迟迟节物徂。馀花照玉李，细叶剪圭梧。朝夕万国凑，海会百川输。微生逢大造，倏忽改荣枯。

于太常寺听陈国蔡子元所校正声乐诗

维阳成礼乐，治定昔君临。充庭观树羽，之帝仰摐金。既因钟石变，将随河海沈。湛露废还序，承风绝复寻。衮章无旧迹，韶夏有馀音。泽竭英茎散，人遗忧思深。悲来未减瑟，泪下正闻琴。讵似文侯睡，聊同微子吟。钟奏殊南北，商声异古今。独有延州听，应知亡国音。

奉和冬至乾阳殿受朝应诏诗

森森罗陛卫，哕哕锵璁珩。礼殚五瑞辑，乐阕九功成。

