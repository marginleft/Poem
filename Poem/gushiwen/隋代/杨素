name : 杨素
introduce : 杨素（544年—606年8月31日），字处道。汉族，弘农华阴（今属陕西）人。隋朝权臣、诗人，杰出的军事家、统帅。 他出身北朝士族，北周时任车骑将军，曾参加平定北齐之役。他与杨坚（隋文帝）深相结纳。杨坚为帝，任杨素为御史大夫，后以行军元帅率水军东下攻陈。灭陈后，进爵为越国公，任内史令。杨广即位，拜司徒，改封楚国公。去世后谥曰景武。
link : https://so.gushiwen.org/authors/authorvsw_429619d81410A1.aspx

山斋独坐赠薛内史

居山四望阻，风云竟朝夕。深溪横古树，空岩卧幽石。日出远岫明，鸟散空林寂。兰庭动幽气，竹室生虚白。落花入户飞，细草当阶积。桂酒徒盈樽，故人不在席。日落山之幽，临风望羽客。
岩壑澄清景，景清岩壑深。白云飞暮色，绿水激清音。涧户散余彩，山窗凝宿阴。花草共萦映，树石相陵临。独坐对陈榻，无客有鸣琴。寂寂幽山里，谁知无闷心。

赠薛播州诗 其十四

衔悲向南浦，寒色黯沈沈。风起洞庭险，烟生云梦深。独飞时慕侣，寡和乍孤音。木落悲时暮，时暮感离心。离心多苦调，讵假雍门琴。

赠薛播州诗 其十

北风吹故林，秋声不可听。雁飞穷海寒，鹤唳霜皋净。含毫心未传，闻音路犹夐。唯有孤城月，徘徊独临映。吊影余自怜，安知我疲病。

赠薛播州诗 其十一

养病愿归闲，居荣在知足。栖迟茂陵下，优游沧海曲。古人情可见，今人遵路躅。荒居接野穷，心物俱非俗。桂树芳丛生，山幽竟何欲。

赠薛播州诗 其十二

所欲栖一枝，禀分丰诸已。园树避鸣蝉，山梁过雌雉。野阴冒丛灌，幽气含兰芷。悲哉暮秋别，春草复萋矣。鸣琴久不闻，属听空流水。

赠薛播州诗 其十三

秋水鱼游日，春树鸟鸣时。濠梁暮共往，幽谷有相思。千里悲无驾，一见杳难期。山河散琼蕊，庭树下丹滋。物华不相待，迟暮有馀悲。

行经汉高陵诗

芳春无献果，明月不游衣。

出塞二首 其一

漠南胡未空，汉将复临戎。飞狐出塞北，碣石指辽东。冠军临瀚海，长平翼大风。云横虎落阵，气抱龙城虹。横行万里外，胡运百年穷。兵寝星芒落，战解月轮空。严刁息夜斗，辛角罢鸣弓。北风嘶朔马，胡霜切塞鸿。休明大道暨，幽荒日用同。方就长安邸，来谒建章宫。

出塞二首 其二

汉虏未和亲，忧国不忧身。握手河梁上，穷涯北海滨。据鞍独怀古，慷慨感良臣。历览多旧迹，风日惨愁人。荒塞空千里，孤城绝四邻。树寒偏易古，草衰恒不春。交河明月夜，阴山苦雾辰。雁飞南入汉，水流西咽秦。风霜久行役，河朔备艰辛。薄暮边声起，空飞胡骑尘。

山斋独坐赠薛内史诗二首 其一

居山四望阻，风云竟朝夕。深溪横古树，空岩卧幽石。日出远岫明，鸟散空林寂。兰庭动幽气，竹室生虚白。落花入户飞，细草当阶积。桂酒徒盈樽，故人不在席。日暮山之幽，临风望羽客。

赠薛内史诗

耿耿不能寐，京洛久离群。横琴还独坐，停杯遂待君。待君春草歇，独坐秋风发。朝朝唯落花，夜夜空明月。明月徒流光，落花空自芳。别离望南浦，相思在汉阳。汉阳隔陇吟，南浦达桂林。山川虽未远，无由得寄音。

赠薛播州诗 其一

在昔天地闭，品物属屯蒙。和平替王道，哀怨结人风。麟伤世已季，龙战道将穷。乱海飞群水，贯日引长虹。干戈异革命，揖让非至公。

赠薛播州诗 其二

两河定宝鼎，八水域神州。函关绝无路，京洛化为丘。漳滏尔连沼，泾渭余别流。生郊满戎马，涉路起风牛。班荆疑莫遇，赠缟竟无由。

赠薛播州诗 其三

五纬连珠聚，千载浊河清。金亡潜虎质，闰尽自蛙声。圣期伊旦暮，天禄启炎精。雾生三日重，星飞五老轻。禋宗答上帝，改物创群生。

赠薛播州诗 其四

道昏虽已朗，政故犹未新。刳舟洹水济，结网大川滨。出游迎钓叟，入梦访幽人。植林离各树，开荣岂异春。相逢一时泰，共幸百年身。

赠薛播州诗 其五

有帛贲丘园，生刍自幽谷。尘芳金马路，澜清凤池澳。零露既垂光，清风复流穆。倾盖如旧知，弹冠岂新沭。利心金各断，芬言兰共馥。

赠薛播州诗 其六

自余历端揆，缉熙恧时彦。及尔陪帷幄，出纳先天眷。高调发清音，缛藻流馀绚。或如彼金玉，岁暮无凋变。余松待尔心，尔筠留我箭。

赠薛播州诗 其七

荏苒积岁时，契阔同游处。阊阖既趋朝，承明还宴语。上林陪羽猎，甘泉侍清曙。迎风含暑气，飞雨凄寒序。相顾惜光阴，留情共延伫。

赠薛播州诗 其八

滔滔彼江汉，实为南国纪。作牧求明德，若人应斯美。高卧未褰帷，飞声已千里。还望白云天，日暮秋风起。岘山君傥游，泪落应无已。

赠薛播州诗 其九

汉阴政已成，岭表人犹蠹。弹冠比方新，还珠总如故。楚人结去思，越俗歌来暮。阳乌尚归飞，别鹤还回顾。君见南枝巢，应思北风路。

