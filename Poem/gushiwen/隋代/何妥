name : 何妥
introduce : 隋西城人，字栖凤。父何细胡。本胡人，通商入蜀，因家于郫县。妥少机警，有口才，知乐律，而好臧否人物。文帝时累迁至国子祭酒。尝言苏威不可信用，以是与威有隙。出为龙州刺史，终于国子祭酒任。谥肃。有《周易讲疏》、《孝经义疏》及文集等，已佚。
link : https://so.gushiwen.org/authors/authorvsw_b7dd90851439A1.aspx

入塞

桃林千里险，候骑乱纷纷。问此将何事，嫖姚封冠军。回旌引流电，归盖转行云。待任苍龙杰，方当论次勋。

奉敕于太常寺修正古乐诗

大乐遗钟鼓，至乐贵忘情。俗久淳和变，年深礼孝生。嶰谷调孤管，仑山学凤鸣。浮云成舞曲，白雪作歌名。闻诗六义辨，观漏八风平。肃穆皇威畅，沦涟河水清。钧天动丝竹，括地响錞钲。尽美兼韶濩，盛德总咸英。寥亮凫钟彻，飘扬翟羽轻。小臣属千载，时幸预簪缨。行欣负苍璧，衢坛听九成。

乐部曹观乐诗

东海馀风大，陶唐遗思深。何如观遍舞，奏鼓间摐金。清管调丝竹，朱弦韵雅琴。八行陈树羽，六德审知音。至道兼韶濩，充庭总韎任。高天度流火，落日广城阴。百神谐景福，万国仰君临。大乐非钟鼓，且用戒民心。

长安道

长安狭斜路，纵横四达分。车轮鸣凤辖，箭服耀鱼文。五陵多任侠，轻骑自连群。少年皆重气，谁识故将军。

