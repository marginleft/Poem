name : 王胄
introduce : 王胄（558～613年），字承基，祖籍琅玡临沂（今山东临沂），生于润州建康城（今江苏南京），王导八世孙。隋朝大臣，文学家。少有逸才，初仕陈朝，陈亡入隋，晋王杨广引为学士。大业初年，为著作佐郎。从征辽东，进授朝散大夫。生性疏率不伦，自恃才高，凌傲时人。杨玄感常与交游，大业九年（613年）杨玄感谋反败亡，潜还江左，被捕坐诛。
link : https://so.gushiwen.org/authors/authorvsw_1496e7b4949cA1.aspx

别周记室

五里徘徊隺，三声断绝猿。何言俱失路，相对泣离樽。别路悽无已，当歌寂不喧。贫交欲有赠，掩涕竟无言。

枣下何纂纂二首 其一

柳黄知节变，草绿识春归。复道含云影，重檐照日辉。

枣下何纂纂二首 其二

御柳长条翠，宫槐细叶开。还得闻春曲，便逐鸟声来。

敦煌乐二首 其一

长途望无已，高山断还续。意欲此念时，气绝不成曲。

敦煌乐二首 其二

极目眺修涂，平原忽超远。心期在何处，望望崦嵫晚。

纪辽东二首 其一

辽东浿水事龚行。俯拾信神兵。欲知振旅旋归乐。为听凯歌声。十乘元戎才渡辽。扶濊已冰消。讵似百万临江水。按辔空回镳。

纪辽东二首 其二

天威电迈举朝鲜。信次即信旋。还笑魏家司马懿。迢迢用一年。鸣銮诏跸发淆潼。合爵有畴庸。何必丰沛多相识。比屋降尧封。

奉和赐酺诗

河洛称朝市，崤函实奥区。周营曲阜作，汉建奉春谟。大君苞二代，皇居盛两都。招摇正东指，天驷乃西驱。展軨齐玉软，式道耀金吾。千门驻罕毕，四达俨车徒。是节春之暮，神皋华实敷。皇情感时物，睿思属枌榆。诏问百年老，恩隆五日酺。小人荷熔铸，何由答大炉。

言反江阳寓目灞涘赠易州陆司马诗

游人卖药罢，徐步反江干。行吟灞陵岸，回首望长安。晨华照城阙，参差复郁盘。千门含日丽，万雉映霞丹。云开承露掌，吹动相风竿。游童轻薄少，鲜服鵔鸃冠。花开傅粉晏，尘起副车韩。屡投双飞剑，曾操两色丸。挂玉要游女，弹珠落矫翰。信美非吾乐，何事久盘桓。欲动南登咏，还谣北上难。眷言思旧友，徂远路漫漫。燕陲望楚服，天际与云端。棹发吴涛上，荆歌易水寒。十年阻风月，万里别金兰。心期竟何许，怀抱日摧残。容华冉冉谢，衣带朝朝宽。盛宪宁延寿，刘琨自少欢。宿昔均取舍，同波岂异澜。赠言不尽意，掷笔起长叹。

酬陆常侍诗

相知四十年，别离万馀里。君留五湖曲，余去三河涘。寒检君后凋，溺灰余仅死。何言西北云，复觌东南美。深交不忘故，飞觞敦宴喜。赠藻发中情，奇音迈流徵。追惟中岁日，于斯同憩止。思之宛如昨，倏焉逾二纪。畴昔多朋好，一旦埋蒿里。无人莫己知，有恸伤知己。把臂还相泣，岿然吾与子。沾襟行自念，哀哉亦已矣。吾归在漆园，著书试词理。劳息乃殊致，存亡宁异轨。大路不能遵，咄哉情可鄙。

答贺属诗

外黄初邸客，蜀郡晚琴声。本欲从张耳，何曾说马卿。定知游道日，非是第如行。高文拟杂佩，善谑间瑶琼。前书言家室，末叙挂簪缨。问仁宁伐国，扬波岂乱清。闻有阳台客，常留入梦情。无为嗟独割，空引助庖名。

卧疾闽越述净名意诗

客行万馀里，眇然沧海上。五岭常炎郁，百越多山瘴。兼以劳形神，遂此婴疲恙。桐雷邈已远，砭石良难访。抱影私自怜，沾襟独惆怅。毗城有长者，生平夙所尚。复藉大因缘，勉以深回向。心路资调伏，于焉念实相。水沫本难摩，乾城空有庆。是生非至理，是我皆虚妄。求之不可得，谁其受业障。信矣大医王，兹力诚难量。

别周记室诗

五里徘徊鹤，三声断绝猿。何言俱失路，相对泣离樽。别意凄无已，当歌寂不喧。贫交欲有赠，掩涕竟无言。

赋得雁送别周员外戍岭表诗

旅雁别衡阳，天寒关路长。行断由惊箭，声嘶为犯霜。罹缴无人悯，能鸣反自伤。何如侣泛泛，刷羽戏方塘。

为寒床妇赠夫妇诗

月净闺偏冷，更深夜转长。霜纨犹掩扇，露縠未飘香。解带惭连理，引被愧鸳鸯。谁能未相识，还为守空床。

雨晴诗

初晴物候凉，夕景照山庄。残虹低饮涧，新溜上侵塘。风度蝉声远，云开雁路长。

西园游上才

西园游上才，清夜可徘徊。月桂临樽上，山云影盖来。飞花随烛度，疏叶向帷开。当轩顾应阮，还觉贱邹枚。

在陈释奠金石会应令诗

元气氤氲，玄风缅邈。垂衣钻燧，修文反朴。异代殊时，袭礼沿乐。损益虽著，罔弗于学。体斯将圣，实表宗师。三千仰德，五百应期。除丘黜素，定礼删诗。作训垂范，斯文在兹。有梁不造，群胡蹈轶。圣教沦胥，微言殄瘁。大陈光启，搜扬遗逸。儒雅成林，诗书闲出。我星纂历，负扆握图。文同四表，教渐八区。韬戈偃革，抑末崇儒。矩步接武，缝掖相趋。元良继体，作睿惟则。明乃离照，泽符震德。审谕宁陈，圭璋靡忒。聿修三善，以贞万国。展兹鸾驾，敬业兽门。尚仁降礼，齿胄纡尊。式陈俎豆，夤荐蘋蘩。иね成列，丝竹相喧。奠飨斯洽，克谐嘉宴。酒溢金罍，肴分玉馔。肃肃冠冕，诜诜巾卷。咸资楙德，是称俊选。时惟岁聿，律变灰迁。鸿门寒重，璧水冰坚。风移瑞气，日藻非烟。空知庆跃，何答陶甄。

白马篇

白马黄金鞍，蹀躞柳城前。问此何乡客，长安恶少年。结发从戎事，驰名振朔边。良弓控繁弱，利剑挥龙泉。披林扼凋虎，仰手接飞鸢。前年破沙漠，昔岁取祁连。折冲摧右校，搴旗殪左贤。昆弥还谢力，庆忌本推儇。海外平遐险，来庭识负褰。三韩劳薄伐，六事指幽燕。良家选河右，猛将征西山。浮云屯羽骑，蔽日引长旃。自矜有馀勇，应募忽争先。王师已得隽，夷首失求全。鼓行徇玉检，乘胜荡朝鲜。志勇期功立，宁惮微躯捐。不羡山河赏，谁希竹素传。

罗浮

传闻此山分蓬岛，锦绣青霞叠相向。飞云通天两绝奇，更出上界三峰上。凌乘汗漫不可得，倩谁图画丹青状。朝真学道走俗子，纪实留题出宗匠。何当步虚蹑太微，森列金庭五云仗。祇园琳宇出崔嵬，郁葱佳气天容开。回头却立睨人境，渺渺瘴雾驱氛埃。非惟此地相引领，叹我为尔胡为来。他年欲访经行处，请看姓字镵岩隈。

